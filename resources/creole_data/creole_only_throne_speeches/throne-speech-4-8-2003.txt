Misyé Pwézidan, Misyé Speaker
Nou vini ansanm ankò an kay konsit péyi-a pou pwézanté sé plan-an gouvèdman mwen an ni pou lanné-a ki ka vini an, pou défwiché adan sé pwòblenm-lan nou kay ni pou lité kont lan, épi pou ankouwajé tout moun péyi-a pou fè tout sa yo pé, pou fè fòs kò yo pou asiwé ki Sent Lisi fè kalité pwogwé-a nou ni pou fé a pou éwisi an sé tan twistès sala.
Nou pa sa kontiné konpòte kò nou akwèdi sa ki ka fèt oliwon latè-a sé pa zafè nou, ében i pa ka afèkté, swé di byen ou di mal, lavi nou ében dévlopman péyi-a. 
Gadé pa ègzanmp, sa ki ka fèt oliwon latè-a sé jou sala. 
Touléjou, nou ka tann nouvèl di biznis lot péyi, ni go ni piti, ki ka fèmé, ében ki an fayit; hototo moun ka pèd twavay yo; pwèskè tout lékonomi latè-a an déklinan.
Tout lajouné, nou ka tann épi nou ka wè sa ki ka fèt épi ladjè-a ki ka pwan kou an Iraq-la.
Tout moun vlé wété pwé kay yo; moun pè voyagé lwen péyi yo. 
Pwi lwil machin ka hosé jòdi, ka bésé denmen. 
Valè lajan épi linvestisman ka mouté, i ka désann. 
Tout moun ka èspéwé wè ki mannyè ladjè-a kay afèkté pa Iraq sèlman, mé tout laté-a. 
Tout moun antjèt: ni gouvèdman, ni jan biznis, ni twavayè. 

Epi apa di sa, Sent Lisi ka touvé kò’y an plenn négosyasyon avèk kat diféwan òganizasyon tout alafwa. 
Pwèmyéman, nou ni sé diskisyon-an ki ka pwan kou ant sé péyi Europe-la épi se peyi Afwitjen, Kawibéyen épi sé péyi Pasifik-la. 
An menm tan-an nou ni WTO-a asou do nou; pa palé di FTAA-a, sa yo ka kwiyé Free Trade Area of the Americas-la ki ka koumansé dépi Alaska wivé jis obout Améwik di Sud-la. 
Epi an pa lapòt nou menm, nou ni CARICOM. 
An tout sé négosiasyon sala, sé yon sèl vwa ki ka palé. 
Ki sa’y ka di? Pa dèpan ankò asou potèksyon pou podwi nou ében sèvis nou asou laplas wéjonal-la épi intènasyonal-la. 
Apwé 2008, pa ègzanmp, lendoustwi fig péyi-a kay ni pou wè pou kò’y. 

M. Pwézidan, M. Speaker,
Sé kont sé kalité pwoblenm sala, épi sé twakasman sala nou ni pou lité pou dévlopé lékonomi péyi-a. 
Sé fo nou byen konpwann sa ki ka fèt oliwon latè-a pou nou sa apwésyé wèsponsabilité chakan di nou an gwan twavay sala nou ni douvan nou an.

Misyé Pwézidan, Misyé Speaker,
Si sé pou nou modènizé sosyété nou an, sé pou nou pawé pou fè sé chanjman-an ki méwité fèt la an sé institusyon-an épi sé sèvis sosyal péyi-a. 
Paski byen défwa, sé sa ki ka annékòz anchay sé pwoblenm-la nou ka wankontwé-a. 
Si nou dépansé lajan pou bati an pwizon nèf, sé pa pou sitiyé moun ki ka konmèt kwim épi dòt pasdwa, mé pou potéjé sékourité piblik péyi-a. 
Sé dé stadium nèf-la an Vyé Fò épi Beausejour, sé pa pou fè bèl fas, mé pou ankouwajé pèp péyi-a pou pwan pli pokosyon épi santé yo, épi dévlopé talan yo an ling di spò, pou endé yo patisipé o nivo intenasyoanl kon lézòt.
An sé tan-an ki ka vini-an, Gouvèdman kay bati dé lopital nèf: yon lopital généwal épi an lopital sikiyatrik ki kay wamplasé lopital LaToc-la. 
Gouvèdman kay pwan démach sala paski i dako ki nou pòkò ka ofè kalité sévis sante-á nou méwité-a. 
Mé sé fo nou asèpté wèsponsabilité nou pou soutni kalité sèvis-la nou vlé-a. 
Plis pasé swasant pousan St.
Lisyen pa ka péyé lajan yo ka dwé lopital piblik. 
I ni sa ki pa sa péyé, mé i ni osi sa ki sa péyé, mé ki wifizé péyé. 
Sa pa dwèt !. 
I ni lòt démach ki kay konsidiwé pou anméliowé sèvis santé péyi-a, épi nou kay vini oti’w pou wékonmandasyon’w. 
Sé fo nou mété tout sé bagay sala an plas avan sé lopital nèf sala ouvè.
Nou ka kontiné fè pwogwé an ling di édikasyon, épi touswit, nou kay sa ofè chak jenn moun an plas adan an lékòl sékondè.
Piti a piti, bagay ka maché. 
Epi pasyans èk détèminasyon, nou kay éwisi. 

Misyé Pwézidan, Misyé Speaker,
Mòdènizé sé institusyon épi sé sèvis sosyal péyi-a san mòdènizé sé lwa péyi-a sé lavé lanmen swiyé atè. 
Sé pou wézon sala Gouvèdman ka mété tèlman inpotans asou modènizasyon sé lwa péyi-a. 
Diwan lanné-a ki ka vini an, twavay kay kontiné asou sé lwa sivil péyi-a. 
Mé nou kay antanmé osi lwa ki kay wéglé biznis wéjonal épi intenasyonal; lwa ki kay wéglé zafè terroris; lwa ki kay bay manmay épi jenn moun pli potèksyon, épi sa ki kay wéglé ladministwasyon sistenm jistis péyi-a.
Ou ja tann palé di démach ki ka pwan kou pou lonmen lanné 2003-2004 Lanné Manmay Sent Lisi. 
Gouvèdman kay pasé sèten lwa nèf ki kay bay manmay péyi-a pli potèksyon kont tout sé maltwètman-an yo ka soufe-à anba lanmen manman, papa, fanmi , étwanjé, pa ègzanmp. 
Nou ka kwiyé asou tout moun – asou légliz, asou tout òganizasyon sosyal - pou twavayé épi yonnalòt pou endé manmay péyi-a jwi pitites yo épi linosans yo.
Misyé Pwézidan, Misyé Speaker,
Nou pa sa palé di lwa si nou pa palé di sistenm jistis péyi-a. 
La, malèwézman, bakay pòkò ka maché konm i fo. 
Diwan lanné-a ki ka vini-an, nou kay wè yonn dé chanjman an ling di ladministwasyon sistenm jistis péyi-a. 
Nou ka tjenn Konsèy , pa ègzanmp, diwan tout lanné-a; pas sèlman twa fwa pa lanné. 
Nou kay ègzaminé mòd majèstwa épi avoka ka tjenn lodyans pou wè ki mannyè nou sa fé zafè jistis péyi-a sa maché pli vitman, san sé halékasé-a ki ka pwan kou atjwèlman-an.

Misyé Pwézidan, Misyé Speaker
Nou ja pasé anchay twakasman, anchay soufwans, anchay sò an lavi péyi nou-an, mé nou ja apwann kouman pou tjenbé wèd épi pousé douvan. 
E sé sa nou ka kwiyé pwogwé; sé sa nou ka kwiyé dévlòpman. Sé wèsponsabilité chak généwasyon pou wanfosé twavay épi kontwibusyon ayèl yo; pou éwisi koté ayèl yo pa té éwisi; pou doubout pli dwèt, pou visyé pli lwen, pou pousé pli lwen. 
An fon tjè mwen mwen sav sé sa tout Sent Lisyen ka avodwé wè, ka avoudwé fè. 
Konsa mwen ka pwan’y asou kò mwen ankò pou invité tout moun péyi-a pou ègzamine tjè yo èk konsyans yo, épi pwan disisyon-an apati di jòdi-a pou mété diféwans nou asou koté an lantéwé péyi-a. 
Mwen ka pwédyé Bondyé souvan pou gidé nou tout pou nou sa konpwann ki sé nou ki ni pou lévé péyi nou an anlè; pou bay péyi nou an valè; pou bay jan péyi nou an valè épi wèspe-a yo méwité-a. 
Sé sèl sa ki kay sové nou an kalité tan twistès-la épi difikilté-a ki ka vini-an. 