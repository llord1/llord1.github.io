Misyé Pwézidan, Misyé Speaker
Si nou pwan an konsidéwasyon sé kalité twistès-la sèten péyi oliwon latè-a ka soufèa, nou kay apwésyé kalité bonté-a, kalité noblès-la nou ni an ti péyi Sent Lisi nou an. 
Wèsponsabilité pou yonnalòt, libèté èk jistis sosyal – sa sé twadisyon nou an Sent Lisi, épi sé pou nou fè tout sa nou pé pou nou pa pèd se valè sala.
Paski sé gwas a sé valè sala, nou éwisi kondwi dènyé ilèksyon nou an san trop twen, sans twop twakasman, memn si nou tout apwésyé ki la té ni an chay bagay ki pa té plè nou. 
Mé nou kondwi kò nou épi dignité, lonnè èk wèspé pou yonnalòt.
Mwen ka avoudwé ki nou kay kontiné an sa nou sa konsidiwé kon yon chapit nèf an lévolution politik péyi-a. 
Mé sé pou nou twété sa sèwyésman, paski an chay moun ja twavay wèd, ja swé, pou nou sa jwi libèté politik, sosyal èk ékonomik-la nou ka pwan pou lajan kontan sé jou sala.
Gwas a Dyé, nou fèmé lanné 2001 an lapé. Sézon ilèksyon-an ja pasé. 
Sézon Nwèlla ja vini, i ja pasé. Mé paditan-an nou té ka fè fèt nou, lavi kontiné. 
Sé fo nou fè menm bagay-la. 
Sé pou nou kontiné épi lavi nou. 
Gouvèdman mwen ni lèspwa ki kon yon péyi, yon pèp, nou sa koumansé lanné nèf la épi Palman nèf la détèminé pou twavay ansanm pou dévlopé péyi-a. 
Tan-an ki ka vini an pa kay fasil; i pa kay ésé. 
Sé pou wézon sala nou tout ni pou vini ansanm pou lévé Sent Lisi anlè. 
Nou ni bizwen moun ki ni vizyon, ki pa pè pwan disizyon difisil an lantéwé péyi-a – menm si délè i pa ésé pou valé wimèd-la yo kay bay la. 
Nou ni bizwen moun, gwan kon piti, ki kay mennen lilyon épi lamou pami tout St. Lisyen, isi kon lòt péyi, pou péyia sa fè pwogwé, épi konfyans, an sé tan-an ki ka vini an.

Misyé Pwézidan, Misyé Speaker
Gouvèdman kay konmansé toutswit konsilté épi sé lézòt enstitusyon sosyal péyi-a pou dakò asou sé démach-la ki nésésè a pou kontiné dévlopman péyi-a. 
I pa ni djè moun ki pa kay dakò ki lendustwi fig-la dwétèt pami lé pwèmyé. 
Sé pou nou wè ki péyi-a ni asé gwano épi lòt matwiyo pou plantè fig sèvi lè yo bizwen’y. 
Sé pou nou sipòté pwojé irrigasyon plantasyon fig. 
Nou ni lantansyon établi tout swit ki posib sa nou ka kwiyé “The Banana Recovery Unit” pou bay diwèksyon an démach sala.
Sé fo nou sipoté osi sé lézòt sèktè ékonomik-la – lendustwi Touris, télékominikasyon, manifakti – pou édé yo fè biznis an laplas entènasyonal-la. 
An menm ditan-an sé pou nou fè asiwé ki systenm édikasyon péyi-a sa founi sé biznis péyi-a épi kalité twavayè-a ki kay nésésè a pou endé yo éwisi an sé tan-an ki ka vini an.
Mé I fo apwésyé ki Sent Lisi pa sa fè tout sa i ni pou fè a pa koy sèlman. 
Nou kay ni pou twavay ansanm épi sé péyi OECS-la épi sé péyi CARICOM-la. 
Mé nou kay ni pou aksèpté ki an zafè entégwasyon wéjonal sala, nou kay ni pou bay èk pwan.

Misyé Pwézidan, Misyé Speaker
Pou byen menajé dévlopman ékonomik èk sosyal nenpòt péyi, pou tjenn tout bagay an òd, pou pwotèjè lentèwè tout jan pèyi-a, sè pou’y ni lwa an plas, èpi sè pou sè lwa sala chanjè tansantan kon situasyon pèyi-a ka chanjè. Gouvédman kay kontinè twavay asou sé chanjman sala diwan lavi Paleman sala mé disi Mas, nou ni lantansyon mété an plas kat (4) lwa nèf:
1. Lwa Jistis Kwiminèl pou wéglé manyè péyi-a ka kondwi zafè kwim épi kalité pinisyon-an lalwa ka bay sé moun-lan ki ka konmèt kwim-lan.
2. An lwa nou kay kwiyé “The Integrity in Public Life” –”L’Honnèté an Lavi Piblik” – ki kay wéglé manyè systenm-lan kay twété moun ki konmèt pasdwa ében sa nou ka kwiyé an langaj popoulè moun – bóból- kont péyi-a. 
E la nou ka palé pa sèlman di politisyen épi moun ki ka twavay bay Gouvèdman, mè osi lòt moun an péyi-a ki ka fè konplo épi yo pou vòlè lajan ében pwopwiété péyi-a, ében pou anpéché jistis fèt, pou lentéwé yo menm.
3. Yon lòt lwa ki kay fè’y pli ésé pou jan sé péyi OECS-la alé vini an péyi an péyi yonnalòt, épi osi pou sèten jounalis èk twavayè kiltiwèl an sé péyi CARICOM-lan.
4. E finalman, an lwa pou wéglé systenm trafik péyi-a, autan pou vwati pwivé kon pou twanspò piblik.

Misyé Pwèzidan, Misyé Speaker
Situasyon ékonomik entènasyonal-la ka afèkté séwèsman biznis èk jan biznis péyia. 
Epi pwèskè tout, go kon piti, oblijé pwan démach pou pwotéjé lentéwé yo. 
Nou konpwann situasyon yo. 
Adan sé démach sala annékòs moun pèd twavay yo épi salè yo. Sa ka fè nou lapenn. 
Mé nou ni lèspwa ki nou kay sa twavay ansanm pou vini about adan sé difikilté sala. 
Mé nou kay ni pou fè anchay sakwifis; nou kay ni pou twavay wèd pou moutwé konminoté entènasyonal-la ki nou pawé pou endé kò nou épi pou pwan sé kalité disizyon-an ki nésésè a pou fè biznis épi yo. 
Epi lafwa, dédikasyon èk lilyon nou sa gwenyen about sé tan difisil sala. 
Péyi nou-an, épi jénéwasyon-an ki ka vini an, kay wimèsyé nou pou léfò nou épi détèminasyon nou.