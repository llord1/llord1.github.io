Misyé Pwézidan, Misyé Speaker, toulézanné, péyi-a ka atann lokasyon sala, koumansman yon sèsyon nèf Palman-an pou sondé twavay-la Gouvèdman ka pwoposé fè a diwan lanné-a ki douvan nou an. 
Nou ka swé plè ében déplè silon patizan nou, ében silon si nou satisfè ében désatisfè ki zafè nou ében lentéwé nou wisivyè latansyon-an nou té kay avoudwé wè a. 
Byen souvan, nou pa ka pwan an konsidéwasyon wéalité péyi-a, mé sèlman ki mannyè bagay ka afèkté nou pèsonnèlman.
Toulézanné, nou ka kwiyé asou jan péyi-a pou kité chikann dèyè, épi mété lidé nou ansanm pou pousé péyi-a douvan. 
Mé malèwèzman, plisyè pami nou ni labitid kasé bwa an zòwèy nou. 
Nou wifizé kouté; nou pa entéwésé. 
Silon nou, zafè dévlopman péyi-a sé zafè Gouvèdman sèlman.
Mé lè-a ja wivé pou nou tout pwan wèsponsabilité pou dévlòpman kò nou épi dévlòpman péyi nou. 
Sé sa nou mandé tout pèp Sent Lisi fè lè nou té chwézi kon tèm pou sélébwasyon vennsenkyenm lannivèsè lendépandans péyi-a: “ Annou tout pwan wèsponsabilité pou dévlòpman péyi nou”.
Nou ja sonné tout klòch pou anonsé koumansman tan nèf la ki ka vini an. 
Nou ka envité’w konsidiwé lanné 2004 kon ‘tenté lanmès”; kon dènyé son. 
Si nou misé, nou pé touvé tout lapòt fèmé asou nou. 
Epi nou tout sav ki i pli ézé pou antwé pa lapòt douvan an kay, pasé éséyé kasé finèt pou antwé.

An Janvyé 2005, tout sé péyi anglé Kawaib-la kay fè pati yon sèl lèspas, ki kay aksèpté mouvman lib, mouvman san anpèchman moun, podwi èk sèvis. 
Nou pé pòkò kopwann signifikans gwan chanjman sala, mé ki nou vlé ou non, nou kay oblijé chanjé katjil nou, mouvman nou épi mannyè nou ka konpòte kò nou an lèspas nèf sala. 
Es nou pawé pou sa?
Awanjman nèf sala ka mandé nou aksèpté ki menm mannyè-a nou kay sa alé chachay twavay lòt péyi, jan lòt péyi kay sa osi vini isi chachay twavay. 
Nou kay sa achtay tè ében popwiété an sé lòt péyi Kawaib-la si nou vlé, mé yo kay sa vini isi osi pou achtay tè. 
Jan biznis kay sa établi kò yo lòt péyi, mé jan lòt péyi kay sa vini isi établi kòy yo épi biznis yo osi. 
Es nou pawé pou sa? 

An 2006, sé awanjman-an nou té ni an plas pou vann fig nou an kay chanjé. 
Nou pòkò vini sav diwèkman ki mannyè bagay kay maché apwé sa, mé sa nou ni pou aksèptè a sé ki pèsonn lòt péyi kay goumen ban nou, ében mété lentéwé yo menm an danjé pou tjenn ban nou sé kalité pwivilèj-la tout lézòt ka fè fòs kòy yo pou kwasé. 

Misyé Pwézidan, Misyé Speaker, lè-a ja wivé pou nou pwan sèwèzman lison sé bètafé-a. 
An kalité lanviwonnman mondyal la nou ka viv la, sé fo nou chak kléwé pou lam nou; sé fo nou chak pwan wèsponsabilité pou kò nou épi pou dévlòpman péyi nou. 

Misyé Pwézidan, Misyé Speaker, chak lanné Gouvèdman ka annalizé bizwen péyi-a pou désidé asou sèktè-a i kay twavay liplis. 
Lanné sala, Gouvèdman kay mété latansyon’y asou santé, sékouwité péyi-a épi asou lajennès.
Sa ka fè mwen plézi pou anonsé ki démach ja an plas pou établi an Pwogwanm Asiwans Santé ki kay fè’y posib pou tout Sent Lisyen jwi an bon kalité sèvis santé. 
Mé, menm avan nou koumansé, sé fo nou kopwann ki pou Pwogwanm sala éwisi, nou tout ni pou pwan wèsponsabilité nou. 
Pwogwanm sala kay kouté $30 milyon pa lanné.
Konsa chak moun, silon kapabilité’y, kay ni pou fè kontwibusyon’y.
Konsidiwé Pwogwanm sala kon yon gwan koudmen nasyonal pou bati sèvis santé péyi-a. 
Ala fin, sé sa nou simen, nou kay sa wékòlté.
Misyé Pwézidan, Misyé Speaker, nou ozabwa épi situasyon kwim an péyia. 
I sanm pli an pli sé pli, épi sé konsidiwé nou pa kay janmen genyen about twakasman sala. 
Mé Gouvèdman détèminè pou genyen ladjè sala menm si nou ja pèd anchay sé batay-la. 
Lanné sala, nou kay pwan sèten lòt démach:

- Nou kay établi an labowatwa medico-legale, sa kou ka kwiyé an anglé labowatwa “forensic” pou endé Polis adan lenvèstigasyon sèten kwim;
- Nou kay mennen antwé pli Polis SSU;
- Nou kay mété polis asou sé chimen péyi-a pou éséyé wabat asou aksidan machin épi pou anfòsé lwa twafik péyi-a sitou asou chimen Kastwi- Gozilé-a épi asou Millenium Highway-a;
- Nou kay entodwi systenm tès alcohol, sa nou ka kwiyé an anglé “breathalyser tests” pou détèminé sou plas si moun ka kondwi machin lè yo sou; épi si yo sou, pou awété yo lamenm 

Pou sé jennès péyi-a, Gouvèdman kay mété démach an plas pou endé yo alé gwan lékòl épi lunivèsité; pou plasé plisyè di yo adan twavay kon apwanti, pou endé yo twapé twavay pli ta; épi pou établi an Pwogwanm ki kay endé yo épi finans pou établi tibiznis yo menm.

Misyé Pwézidan, Misyé Speaker, Gouvèdman kay kontiné twavay asou sé lwa péyi-a pou chanjé sa ki bizwen chanjé, épi pou entodwi lòt nèf.
Lanné pasé, twantsis lwa touvé pasé. 
Lanné sala twavay kay kontiné asou plisyè lézòt, sitou sa ki ka konsèné biznis, agrikilti, épi manmay péyi-a. 

Misyé Pwézidan, Misyé Speaker, sé démach sala mwen fini mansyonné an, menm kon tout sé lézòt-la tout sé Gouvèdman péyi-a ja antanmé épi mété an plas an tan pasé, sé pou fasilité dévlòpman péyi-a, pou asiwé ki bagay maché konm i fo. 
Mé si nou pa ka wèspèkté lwa péyi-a, si nou pa ka anfosé’y, si nou pa ka pofité lòpòtunité ki ka pwézanté kò’y, si nou pa mélé épi sa ki ka fèt oliwon nou, si nou kontiné fè sa gou nou di nou lè nou vlé, koté nou vlé, sé vwéman lavé lanmen, swiyé atè. 
Nou pé mennen chouval lawivyè, mé si chouval wifisé bwè dlo, sé pèdi tan. 
Pou Sent Lisi alé douvan, sé fo nou tout pwan wèsponsabilité pou sa ki ni pou fèt. 
Sé déja twò ta pou nou pwan kont tan nou pou désidé si nou vlé ében si nou pa vlé, ében ki moun ki pou fè’y. 
Nou tout adan’y ansanm.
Sè swé nou désidé najé ansanm, menm si nou ni diféwans nou, ében nou kay néyé ansanm épi tout chikann nou épi tout mannyè pamèlè nou-an.
Sé pou nou chwézi ki lès i kay yé; sé pou nou désidé ki kalté lavi nou vlé viv. 
Mwen ka mandé Bondyé pou ban nou lasajès-la pou chwézi byen, épi pou ban nou lafòs-la épi kouway-la pou nou swiv sé disisyon-an nou pwan an. 



