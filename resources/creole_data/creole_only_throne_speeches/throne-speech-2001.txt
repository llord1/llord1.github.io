Misyé Pwézidan, Misyé Speaker, péyi-a ouvè lanné 2001épi an kalité lapenn èk soufwans tèlkè nou pa té janmen kwè nou té kay wè an lavi nou an Sent Lisi; an lapenn pwèskè ensipotab. 
Sa ki pwan kou an Katédwal Kastwi a li 31 désanm lanné passé-a sété vweman an kwèv tjè. 
Sété konsi Sent Lisi, a pati di jou sala té pèd tout linosans li, tout lanmityé’y, tout chawityé pou pochen’y. 
M. Pwézidan, M. Speaker, kisa ou kwè ki té annekoz an kwim osi tewib? 
Pa anyen pasé an pèt di wèspé pou lopinyon lézòt, po chwa lézòt, pou disisyon lézòt.
Mé pa lagwas di Dyé, wésulta hayisans sala mennen tout Sent Lisi ansanm en lapenn, mé an lafwa. 
Nou vini ansanm pou pòté soukou, konsolasyon épi lapwiyè bay yonnalòt. 
Nou ponmèt kò nou jou sala ki nou pa kay janmen kité an twajédi konsa wivé nou Sent Lisyen ankò.
Annou tjenn pawòl nou. 
Annou wèsté ansanm; annou kontiné pwan wèsponsabilité pou yonnalòt.
Kalité mannyè-a tout péyi-a vini ansanm apwé twakasman sala touché tjè tout moun péyi-a, tout manm Gouvèdman-an, tout manm légliz péyi-a. 
Nou ka wimèsyé Bondyé pou djéwisyonan i vizité asou nou tout kon yon pèp, mé sitou asou tout sé moun-lan ki twapé blésé ében bwilé-a. 
Annou kontiné pwiyé pou lam Sè. Theresa Egan. Annou swété labyenvini bay tout sa ki té ni pou vwayajé lòt péyi pou wisivwè twètman, sitou Pè Gaillard. 
Pwézans yo pami nou dwétèt fè nou chonjé touléjou kisa hayisans, kisa divisyon, kisa lentoléwans, menm kisa vyé pawòl sa annékoz.

Misyé Pwézidan, Misyé Speaker, tout moun ki ka èkzaminé zafè globalizasyon sala dakò asou yon pwen fondamantal. 
Pwen sala sé sa. 
Pli an pli, ni gwan ni piti péyi ka touvé’y pli an pli dificil pou kontwolé tout sa ki ka pwan kou andidan péyi yo menm, pa sèlman an ling di ékonomi, mé osi an sa ki ka konsèné politik, kilti, tèknoloji, épi sosyété-a menm. 
Annou pwan, pa èkzanp, sitwasyon-an épi sé maladi-a ki ka afèkté zanimo an sé péyi Europe-la. 
Ni Langlitè, ni La Fwans, ni sé lézòt péyi-a sanm kapab anpéché lépidémi sala dévalisé lendustwi agrikòl yo a. 
Gadé mannyè sé pwensip globalizasyon-an afèkté fig péyi-a. 
E poutan adan di nou pòkò apwésyé jis toujou ki nou ka viv adan yon lépòk nèf, an lépòk koté pwès gouvèdman pa kò yo ni tout sé wépons-lan ében tout sé solisyon-an i fo a pou tout pwoblenm péyi yo.
Nou pa sa blamé pwès Gouvèdman non pli pou tout problenm ki ka afèkté an péyi.

Misyé Pwézidan, Misyé Speaker, tout péyi ni tan twakasman yo; épi Sent Lisi pa diféwan di lézòt. 
Lè malè tonbé nou, ében lè bagay pa djè bèl épi nou, nou sa éwisi vini about li, si nou swiv konsyans nasyonal nou, si nou vini ansanm pou fè sa ki dwèt épi sa ki méwité fèt. 
Nou ka viv adan yon anviwonnman global koté pèsonn pa dwé nou pwès favè, koté moun pa pawé aksèpté twop wèsponsabilité pou lézòt. 
Si nou pa kapab déside sa nou vlé pou kò nou; si nou pa kapab palé pou kò nou; si nou pa kapab défann lentéwé nasyonal nou nou menm, kilès moun, ében kilès péyi kay fè’y ban nou?

I ni 4 an dépwi langaj kwéyòl-la touvé aksèpté an Kay Konsit sala paski Gouvèdman konsidiwé langaj pèp-la asé enpotan pou ba li lavwa an pli ho enstitusyon péyi-a. 
A pati di lanné sala, péyi-a kay pwan an lòt demach pou fè pli twavay wéchèch an Kwéyòl-la pou endé tout moun apwésyé’y, épi sevi’y an sèvis tout manm piblik-la, sitou sé moun-lan ki ka santi kò yo pli a lèz an Kwéyòl-la.

M. Pwézidan, M. Speaker, an ling di lendikasyon, Gouvèdman mwen détèminé pou wè ki tout manmay péyi-a ni an chans pou alé lékòl sékondè. 
Sé jou sala, pèsonn pa sa kontanté kò yo épi an endikasyon lékòl primyè sèlman. 
Pou nou sa fonksyonné an lékonomi nèf la; pou nou sa mòdènizé lékonomi nasyonal nou; pou nou sa mòdènizé sé enstitusyon nasyonal nou an, sé fo nou fè mannèv pou asiwé yon lendikasyon sékondè pou chak jenn moun péyi-a.

Misyé Pwézidan, Misyé Speaker, Sen Francis d’Assisi té ekwi an ti lapwiyè koté i ka mandé Bondyé pou ba li sajès-la pou konnèt diféwans-la ant sa i sa kontwolé épi sa ki hòd kapabilité’y.
Sé ti lapwiyè sala mwen ka mandé tout moun péyi-a pwédé an lavi pèsonnèl yo kon an lavi piblik yo an sé tan-an ki ka vini an. 
Tan-an ka apwoché ankò lè nou kay envité pèp Sent Lisi pou chwézi Gouvèdman péyi-a. 
Mwen ka plédé épi tout Sent Lisyen pou konpoté kò yo épi wèspé épi dignité. 
Mwen ka mandé’w pou wèspèkté lopinyon ében chwa lézòt menm si ou pa dakò épi yo. 
Pa potjiwé kò’w ében lézòt dézagwéman. 
Pa détwi wépitasyon péyi-a. 
Sé sel léwitaj nou ni vwéman. 
Tjenn li senn é sòv. 
Misyé Pwézidan, Misyé Speaker, nou apwann di ki lavwa di pèp sé lavwa di Dyé. 
Alò sé épi lasiwans sala mwen ka pwiyé benediksyon’y asou nou tout an tan-an ki ka vini an.