Madanm Pwézidan, Madanm Speaker, Ou ja tann di souvan ki twavay Gouvèdman sé zafè jan péyi-a. 
Sa sé pa pyès pawòl vag, pyès pawòl ennitil. 
Sa sé pilotwi-a menm asou ki nou bati sistenm denmokwatikla nou anbwasé-a. 
Sé pou wézon sala, Gouvèdman ka vini isi-a, an Kay Konsit péyi-a toulézanné pou pwézanté bay jan péyi-a pwogwam twavay-la yo ka pwoposé antanmé diwan lanné-a ki ka vini-an.
Dépwi dènyé fwa-a mwen té adwésé péyi-a isi-a, an Kay Konsit sala, nou pasé an mòso twistès lanné pasé ki soukwé péyi-a jis an chousli. 
Mwen ka palé di lanmò pwèmyé Pwèmyé Minis péyi-a, Sir John Compton. 
Mé défen Sir John pa kité nou òflen. 
I pasé ban nou, konm lézéwité’y. 
An vizyon pou Sent Lisi épi pou lé Sent Lisyen ki kay sa endé nou fè kalité pwogwé-a twavay wèd-nou-an méwité-a. 
Mé sé nou ki ni pou pwan vizyon sala, épi fè’y twavay ban nou. 
A lavèy twantyenm lannivèsè endépandans péyi-a, sé mèyè lokasyon pou wéfléchi asou chimen-an nou ja twaèvés-a, osi byen asou lawout-la ki douvan nou-an. 
Tout sa ki ka pwan kou oliwon latè-a, épi an péyi-a menm, ka moutwé ki bagay pa kay fasil. 
Mé lawout sé tjè.
Sèl sa nou asiwé sé ki nou pa kay éwisi, si nou tout désidé aji kon bètafé – chak moun kléwé pou lam-yo; chak moun wè pou kò yo. 

Bèf douvan sa bwè dlo nèt, mé sé fo yo aksèpté ki yo ni yon wèsponsabilité pou pa sali dlo-a pou sé sa ki ka vini dèyè-a.
Gouvèdman kay fè tout sa’y pé pou wè ki tout moun sa jwi bénéfis pwogwé péyi-a; pas sèlman an kopanni ki ka vlé aji kon aglouglou gwanfal.
Madanm Pwézidan, Madanm Speaker, non enmen mansyonné non Sir Arthur Lewis épi Honnowab Derek Walcott kon dé gwan gwèk Sent Lisyen ki ja pòté li pli gwan lonnè entènasyonnal ki ni bay ti péyi nouan. 
Mé sa sé lonnè sala ka moutwé sé ki nou Sent Lisyen ni sa’y fo pou wivé nivo sala. 
Nou ni kalité sèvèl-la ki’y fo pou touvé solisyon nèf pou sé pwoblenm-la ki ka bloké pwogwé péyi-a. 
Konsa, annou mété tèt-nou ansanm pou bay jennès péyi-a lèspwa; pou mennen twavay an péyi-a pou ende manman épi papa potjiwé sa’y fo bay fanmi-yo; pou byen endiké pèp péyi-a. 
Sé pou nou fè mannèv ansanm pou byen mennajé santé jan péyi-a; pou fè povizyon bay sé moun-lan pami nou-an ki pa sa fè dòt chòy, épi sa ki pa sa endé kòyo, kon sé gwanmoun-lan ki établi fondasyon-an ki fè ki lavi pli ézé atjwèlman pasé’y té yé an tan pasé.

Nou ni pou fè mannèv pou konsèvé épi potéjé lanviwonnman bèl péyi nou-an, pou sé sa ki kay vini apwé nou-an jwi bèlté’y osi. 
Sé pou nou fè asiwé ki jan péyi-a sa alé vini fè zafè yo san pèwès, san twakasman, san moun anmbwé yo, ében blésé yo, ében tjwé yo,eben anviolé yo, eben kasé kay yo. 
Anfen, Madanm Pwézidan, Madanm Speaker, nou ni pou bati an sosyété ki ka endé tout moun patisipé an zafè péyi-a, épi fè pwogwé an lavi pèsonnèl-yo.

Madanm Pwézidan, Madanm Speaker, tout oliwon latè-a moun ka hélé “Anmwé” afòs pwi manjé ka hosé. 
Isi an Sent Lisi, Gouvèdman ja koumansé pwan yonn..dé.. démach pou soulajé sitwasyon-an, mé sa sé pa an pwoblenm nou kay sa vini about vitman. 
Pou konmansé,nou kay ni pou ankouwajé jennès péyi-a pou dévélope lagrikilti épi lendustwi lagrikilti. 
Pou sa fèt, nou kay ni pou entwodwi tèknoloji nèf, danwé nèf; nou kay ni pou idantifyé lòt laplas nèf. 
Mé sitou nou kay ni pou manjé sa nou ka podwi. 
Ewèzman, nou ja koumansé wè pogwé an diwèksyon sala.
Nou tann palé osi, pa tèlman lontan, Madanm Pwézidan, Madanm Speaker, asou plan ki ka touvé pwopozé pou twètman diféwan maladi an péyi-a. 
Gouvèdman vlé asiwé pèp péyi-a ki sé li, é pa pèsonn dòt, ki ni wèsponsabilité pou mennajé twètman santé an péyi-a, èk i kay fè tout ki posib pou potjiwé kalité sèvis-la péyi-a ni bizwen-an, swé pou anpéché maladi, ében pou chaché djéwizyon bay sa ki malèwèzman pé tonbé malad. 

Gouvèdman kay kontiné twavayé asou mannyè pou wabat kwim an péyi-a. 
Nou ni lidé ki si nou viwé fè sa nou té ni labitid fè-a an tan pasé, nou kay sa zonglé sitwasyon kwim-la piti a piti. 
Si nou wésisité sé asosiasyon-an nou té ni an tan avan-an – asosiasyon jennès, klub spò, oganizasyon wilijez – sa pé pitèt endé sitwasyon-an épi koupé asou nivo kwim an péyi-a.
Nou kay pasé lwa nèf ki kay fè’y pli fasil pou idantifyé, awété, épi mennen lodyans moun ki ka kasé lwa péyi-a. 
Nou kay fè’y pli ézé pou tann kés-yo, épi pou kondanné sa lalwa touvé koupab.
Madanm Pwézidan, Madanm Speaker, pwogwam Gouvèdman pou sèsyon sala twò chajé pou nou sa détayé tout bagay an pwézantasyon sala jòdi-a. 
Mé an sé mwa-a ki ka vini-an, Gouvèdman kay vini oti jan péyi-a tanzantan pou konsilté épi yo, épi pou envité diskisyon asou sé diféwan pwojé-a i kay antanmé-a. 
Nou ka konté asou kopéwasyon’w épi endik ou. 

Madanm Pwézidan, Madanm Speaker, mannyè nou konpòté kò nou an kay-nou, an lékòl-nou, an légliz-nou, épi an konmin-nou kay désidé ki diwèksyon péyi-nou kay pwan. 
Si nou moutwé yonnalòt wèspé koté nou ka twavay, koté nou ka fwé kanté pou fè biznis ében pou amizé kò-nou, ében adan sé machin-lan nou ka vwayajé mouté désann-lan, nou kay sa bati kalité sosyété-a nou bizwen-an pou éwisi kon yon nasyon wèsponsab. 

Dyé pwòmet ki I kay endé tout sa ki kwiyé asou’y pou konfò ében potèksyon. 
Souvan, diwan lanné-a ki pasé-a, nou té kwiyé asou’y kon yon pèp pou mété lanmen, pou bay pochen-nou djéwizyon, pou ban nou lapé, lafòs èk kouyay, kont mové tan, kont pèsikousyon. 
I pa té dézapwenté nou. 
Annou kontiné mété lafwa nou an Li pou ban nou lapé, lajwa épi lanmou pou yonnalòt.
Pou wimèsyé’y pou tout bénédiksyon’y, annou éséyé twavayé byen; annou wèsté onnèt; annou padonné yonnalòt; annou endé yonnalòt; annou gadé pou yonnalòt. 
Annou mété tout fòs-nou pou twavayé pou lajistis, pou légalité épi sitou pou bon konpwann pami nou. 