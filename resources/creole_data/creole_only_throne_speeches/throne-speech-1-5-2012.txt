Misyé Pwézidan, Misyé Spika
Nou vini ansanm jòdi-a pou ouvè dizyenm Paleman péyi-a, apwé ilèksyon novanm
lanné pasé-a. Wézulta ilèksyon-sala, sé an laviktwa pa pou pati politik-la ki genyenan, pa menm pou sé kandida-a ki jòdi-a sé manm Kay Konsit péyi-a, mé pou pèp Sent
Lisyen ki moutwé confyans-yo an sé twadisyon denmokwatik péyi-a.
Mé menm kon nou ka ouvè an Paleman nèf, nou ka ouvè an lanné nèf. An lanné ki
kay kontiné pwézanté nou épi anchay difikilté épi twakasman, sètènman, mé osi épi
anchay posibilité pou konfwonté sé difikilté sala. An palan di difikilté épi
twakasman, jik toujou péyi-a ka touvé kò yo dékonpòté apwé mové aksidan-an an
Mon Sion ki pwan lavi disnèf pami nou li 10 novanm lanné pasé. Lanmò-yo touché,
pa sèlman fanmi yo, mé nou tout. Lapenn-yo sété lapenn nou tout. Pou fè asiwé ki
nou pa obliyé yo, pou moutwé fanmi-yo ki nou pa tounen do-nou asou yo,
Gouvèdman pwopozé bati an moniman an lonnè-yo an Mon Sion. Moniman-sala kay
wépwézanté pou nou tout soufwans épi lèspwa. I kay wépwézanté an péyi ki paka
wété atè lè malè fwapé’y, mé ki ka lévé asou dé manm sen’y pou kontiné twavay-la ki
ni pou fèt-la.

Misyé Pwézidan, Misyé Spika,
Si sé pou nou fè pwogwe, si sé pou nou bati asou fondasyon sé sa ki vini avan nou-an
kité ban nou an, si sé pou nou apwésyé wichès léwitaj péyi-nou-an, sé fo nou onnowé
twavay, kontwibousyon épi sakwifis lézòt, sitou sé moun-lan ki sèvi péyi-a épi noblès,
kouwaj épi distenksyon. Sé pou wézon sala Pwèmyé Minis-la ja mandé mwen fè an
lòt lèfò pou mété an plas an konmité ki kay idantifyé épi onnowé sé nonm épi sé fanm
èksèpsyonnèl-sala ki twavay kò é lam bay péyi-a, pou asiwé épi pou potéjé sé libèté-a
épi sé dwa-a nou jan jòdi ka pwan pou lajan kontan. I ni sa ki té fè san sòti an wòch
pou mennen nou koté nou yé jodi-a. Péyi-a dwé yo wèspé, wékonésans épi li pli
gwan lonnè ki’y pé.
Mé sé pa sèlman sa ki ja mò ében ki ja pwan wétwèt-yo ki méwité wèspé épi
koutwazi. I ni sa ki ka wann péyi-a sèvis toujou, ki nou fo twété épi bokou pli dignité
épi wèspé pasé sa nou ni labitid ba yo. I ja lè pou nou doubout tout sé tiwé-mété,
chikann, pawòl jété, enpolitès, ki ka kawaktéwizé sitou kilti politik péyi-a. Tout mové
zimè sala ka détwi péyi-a, ka anpéché’y avansé kon I dwétèt. Sé fo nou di yonnalòt
“Atan”. Konsa Gouvèdman ja désidé pou pwan démach pou fè sèten chanjman an
mannyè yo kay gouvèné péyi-a. 


Misyè Pwèzidan, Misyè Spika,
Piski an dézyenm sèsyon Paleman kay tjenn an dé ében twa mwa ki ka vini pou
pwézanté bidjé péyi-a pou 2012-2013, Gouvèdman pa kay pwopozé anchay lwa nèf
an sèsyon sala. Mé anatandan, i ka pwopozé an lwa pou établi sa pou limouman nou
kay kwiyé “Contituency Councils” pou wanplasé sa nou té ni-an an sé vil épi sé vilaj
péyi-a. Pwézidan sé Konsey-la an vil Go Zilé, Soufouyè épi Vyé Fò kay pòté tit “Mè”
(Mayor an anglé) menm kon Pwèzidan Konsèy vil Kastwi. La kay ni osi pli vit ki
posib chanjman an lwa-a ki ka wéglé NDC-a pou pèmèt li fasilité envèstisman an
péyi-a.
Paditan sé démach sala ka pwan kou, Gouvedman-mwen ni lantansyon envesti yon
san milyon dòla pou mété twavay an péyi-a. Pou enplimanté pojé sala, I ka pwopozé
twavay épi jan biznis péyi-a pou pòté an ti soulajman bay moun ki pa ka twavay, an
menm tan I ka éséyé touvé lòt mannèv pou mennen antwé twavay ki pli diwab.
Dézyenm pwiowité Gouvedman an sé mwa-a ki ka vini-an sé pou wékonstwi épi
wéhabilité péyi-a apwé déga-a Tomas annékòz-la. Gouvedman kay kontiné adan sé
démach-la dènyé Gouvèdman-an té koumansé-a, me I kay éséyé mennen antwé pli
asistans hòd gouvèdman lòt péyi, épi pòté pli soulajman bay sé jan Soufouyè-a.

Plantè fig tout oliwon Sent Lisi ozabwa épi maladi Black Sigatoga-a ki ka mennasé
lendustwi agwikòl péyi-a. Gouvèdman kay mété lanmen pou amennajé lépidenmi
sala.


Misyé Pwézidan, Misyé Spika
Pwojé dévlopman péyi-a ni dé fasad: yon fasad nasyonal épi yon fasad
entènasyonal. Nou tout sav sitwasyon ékonomik entènasyonal-la gwav sèyèzman. Sa
ka fè’y pli an pli difisil pou ti péyi kon Sent Lisi. Sé pou wézon sala Gouvèdman ka
ankouwajé tout pwogwam épi pojé wéjonal ki pé fasilité dévlopman nasyonal-nou:
kon Caricom, OECS, ében asosiasyon sé péyi Kawaib-la épi sé péyi Améwik Latinlan. Mé I ni an chay chanjman ki ni pou fèt an sèvis piblik péyi-a pou mété nou an
pozisyon pou pwan lavantaj sé dévlopman–an ki kay pwézanté kò yo, isi, osi byen
kon lòt péyi.

Mé Misyé Pwézidan, Misyé Spika, péyi-nou an ni an listwa èkstwaòdinè. Nou ni
anchay talan, anchay détèminasyon. Nou paka kité twakasman métwizé nou. Si nou
tonbé nou paka wété atè twò lontan. Nou ka lévé kò-nou, nou ka sanglé wen-nou épi
nou ka kontiné. Sé pou sé wézon sala Gouvèdman-mwen-an ni konfyans-lan ki péyi-a
kay sòti anba tan wèd-la nou adan-an pli fò, pli dinanmik. Sèl sa I fo , sé pou nou tout
twavay ansanm, épi yonnalòt, menm si nou ni diféwans politik-nou, pou bati an mèyè
Sent Lisi pou kò-nou épi pou sé jénéwasyon-an ki ka vini-an.
