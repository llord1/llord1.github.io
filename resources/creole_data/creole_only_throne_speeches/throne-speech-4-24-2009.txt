Madanm Pwézidan, Madanm Speaker,
Médam é Mésyé
Nou ka ouvè sèsyon Paleman sala tout swit apwé gwan sélébwasyon twantyenm lannivèsè lendépandans péyi-a. 
Diwan sé sélébwasyon sala, nou té ni lokasyon pou gadé dèyè nou épi douvan nou, pou wéfléchi asou lawout-la nou pwan jisk isia, osi byen asou chimen-an ki ka ouvè douvan nou-an. 
Pou li mouman, nou ka touvé kò-nou adan an katchimen. 
E sé fo nou mandé kò-nou yonn, dé kèstyon. 
Es nou pawé fè menm sakwifis-la, épi twavay èvèk menm wézolisyon-an ki mété nou ko nou yé jòdi-a? Eben ès nou simyé abandonné tout pwogwé-a nou ja fè-a paski bagay paka maché mannyè nou vlé-a? 

Médam é mésyé, sé fo nou aksèpté ki bagay difisil tout oliwon latè-a sé jou sala.
Epi i pa ni anchay nou sa fè kon yon ti péyi pou fè’y pli ézé. 
Chimen-an douvan nou-an mòné épi apik, èk i kay pwan chèk tan avan nou sa wivé asou plato-a, Gouvèdman sav ki tout moun entjèt sé jou sala, mé i ka éséyé pwan tout démach i pé pou wè ki nou pa dézèspéwé, pou wè ki péyi-a vini about twakasman mondyal sala pli vit ki posib. 
Sitwasyon ékonomik latè-a witadé sèwèzman sé go pwojé-a Gouvèdman té pwomèt-la, mé i ka pwan démach pou wè ki twop moun pa pèd twavay-yo, épi pou mennen twavay nèf an péyi-a. 
I ka fè sa’y pé pou kontiné pwojé an lendikasyon, kilti, santé, agrikilti; pwojé pou jennès péyi-a, épi pou dòt pami nou ki pa ni mwayen pou endé kò yo. 
Konsa i ka kwiyé asou nou tout pou mété lanmen pou endé sitwasyon-a.
Nou ka pwan lokasyon sala pou aplodi épi wimèsyé sé St. Lisyen-an ki ka wété lòt péyi-a ki ka endé nou konbat sé difikilté-a péyi-a ka èkspéwiansé an sé tan wèd sala. 
Nou ka kwiyé asou Bondyé pou kontiné bay yo lafòs èk kouway. 
Nou ka wimèsyé osi Gouvèdman sé péyi Européen-an pou lasistans-la yo ban nou-an pou bati gwan lopital nèf-la. 
Nou vlè di mèsi osi a tout Gouvèdman ètwanjè ki ka ban nou lanmen menm si pèyi-yo èpi lèkonomi-yo aféktè kon toulèzòt.

Madanm Pwézidan, Madanm Speaker
An menm tan Gouvèdman ka fè mannèv pou stabilizé lékonomi péyi-a, i ka pwan démach pou asiwé ki pèp péyi-a pé viv lavi-yo an siwité. 
Tout moun sipozé obéyi lalwa péyi-a. 
Sa ki désidé kasé lwa péyi-a kay ni pou péyé pou li. 
Sé pou wézon sala Gouvèdman ka détayé chak lanné sé lwa-a i ni lantansyon pasé an péyi-a. 
An sèsyon Paleman sala Gouvèdman kay twavay asou wèg pou gidé mannyè polis pé awété moun; ki mannyè yo pé twété moun lè yo awété yo; ki dégwé fòs ki aksèptab, ében ki dégwé la lwa kay konsidéwé kon bwitalité; ki manyè yo pé pòté plent kont moun. 
En menm tan-an, la kay ni lwa pou potéjé témwen- ni témwen a déchaj é témwen a chaj - sa vlé di témwen asou tou lé dé koté. 
La kay ni lwa pou gidé majèstwa épi jij asou kalité jijman yo pé pononsé asou moun ki ka twafiké an dwòg, ében an lòt aktivité tèroris, pa èkzanmp.
Péyi-a ni pou pwan pokosyon épi sé wèg-la i ka mété an plas-la pou gidé mannyè bank épi lot établisman finans ka fè biznis, pou potéjé lajan ében lentéwé klian-yo, épi pou anpéché kalité sé twakasman-an nou wè ki ka pwan kou tout oliwon latè-a sé jou sala. 
Sé pou nou asiwé ki nou pa mété chat véyé bé, paski chandilyé kay kouté pasé lètèman. 
Gouvèdman ni lantansyon kolabowé épi sé lòt péyi Kawaib-la pou wéglé épi wanfòse lendustwi finans péyi-a, paski sé asou lendustwi sala nou vlé dépann pou divèsifyé lékonomi péyi-a. 
Sitou kon nou ja tann sé gwan péyi-a di yo ka véyé opwé mannyè nou ka kondwi zafè nou an sé létablisman sala.
Nou tout sav mannyè i fasil pou vwayajé sé jou sala. 
I fasil pou mwen épi’w, mé i fasil osi pou sé moun-lan ki ka konmèt kwim-la. 
Sé tann an moun konmèt an kwim an péyi-a jòdi-a, épi tan pou denmen, i ja pwan lavòl; i ja kité péyi-a. 
Gouvèdman ka twavay épi sé lézòt péyi CARICOM-lan, épi menm avèk lòt péyi an dèyò Kawaib-la pou fè awanjman pou awété jan péyi yonnalòt, pou boukanté pwisonnyé, épi pou witounen moun ki kasé lwa an péyi yonnalòt pou yo wéponn tèt yo kote yo fè kwim-lan.

Pwogwam législatif péyi-a byen chajé, mé sé ofisyé-a ki ni wèsponsabilité-a pou twavay asou sé lwa sala, kay fè tout sa yo pé pou antanmé otan di yo ki posib.
Adan di yo sé lwa nèf, mé i ni plizyè ki ja pasé, mé swé nou pòkò enplimanté yo, ében nou ni yonn dé chanjman pou fè pou mòdenizé yo. 

Madanm Pwézidan, Madanm Speaker,
Ki bagay bèl, ki bakay pa bèl an péyi-a, nou ni pou swen kò nou épi fanmi nou; nou ni pou voyé ich-nou lékòl; nou ni pou pwan pokosyon épi santé-nou; nou ni pou otjipé sa ki pa sa otjipé kò-yo, Gouvèdman ni pou potjiwé sa péyi-a bizwen, pou asiwe ki péyi-a fè pwogwé. 
Mé nou chak ni wèsponsabilité-nou pou fè bagay maché.
Es nou sa chanjé mannyè nou ka viv épi manjé diféwanman? 
Es nou pa sa podwi sa nou ka sèvi? Es nou sa fè pli sakwifis épi mennajé lajan-nou pli mèyè? 
Es nou pa sa mété an timiyèt pli éfo an twavay-nou? 
Es nou pa sa fè tan pou vizité lé malad èpi sé gwan moun an konmin-nou pli souvan? 
Es nou pa sa otjipé pawannou ében gwanpawan-nou pli mèyè? 
Epi sé timanmay-la? 
Es nou pa sa swen yo ében doloté yo ében wèspèkté yo pli pasé nou ka fè-a? 
Es nou pa sa tjenn péyi-a pli pwòp pasé i yé-a? 
Es nou pa sa potéjé lanviwonnman-nou? 
Mé byen si, mé sè èk fwè. 
Nou sa fè tout sa, é menm plis. 
Mé sé pou nou chanjé mantalité-nou.
Nou ni pou bati péyi-a, pa démoli’y ében hédi’y desann. 
Pa di ou pa mélé épi sa ki ka fèt oliwon’w, sa ki ka fèt an péyi’w, paski i pa ni djè moun pami nou ki kay di i pa enmen Sent Lisi, péyi natal-yo-a. 
Sé la nou fèt; épi kon moun té ka di an tan avan, sé la lonbwi-nou téwé. 
Nou tout sa di épi Lonnowab Derek Walcott “Mwen sé jan Sent Lisi. Sé la mwen fèt”.
Si nou pa pawé pou lité kont tout difikilté pou sové’y, si nou tounen do nou asou’y an tan kawenm sala, sé bal fini. 
Mé sè èk fwè, nou ni yon wèsponsabilitè byen sèwyé pou jennéwasyon-an ki ka vini-an. 
Nou ni pou kité Sent Lisi bay yo adan an pli mèyè kondisyon pasé nou touvé’y. 
Sé sa nou ka kwiyé dévlopman soutnab. 
Pa dézapwenté sé jennès-la. 
Pa gaspiyé dwa nésans-yo. 