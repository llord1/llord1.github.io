Madanm Pwézidan, Madanm Speaker, mwen ka pwan lokasyon sala pou félisité tout pèp Sent Lisyen pou mannyè-a yo konpoté kò yo diwan tan ilèksyon-an ki pasé-a. 
La té ni hototo dézòd, épi tout kalité anmizman pami lépatizan chak pati, mé tout sa pasé an lapé, san trop twakasman, san violans. 
Nou moutwé tout moun ki nou sa chwézi Gouvèdman-nou, nou sa chanjé Gouvèdman-nou an lapé. 
Félisitasyon Sent Lisi, Félisitasyon Sent Lisyen. 
Atjwèlman, mwen ka kwiyé asou tout manm Kay Konsit onowab sala pou swiv lègzanp sé moun-lan ki mété yo an posisyon-an yo yé jodi-a. 
Sonjé sa ou té pòmèt pèp péyi-a lè ou té ka pèsouade yo pou mété konfyans yo an wou. 
Ou té palé souvan di lanmou-a ou ni pou yo, pou péyi-a épi twavay-la ou té kay fè-a pou anméliowé situasyon lavi yo. 
Sé akòz di sa pep péyi-a mété tout lèspwa-yo, tout konfyans-yo, tout lafwayo an wou. 
Ou pa sa dézapwenté yo. 
Ou ja sèmanté pou mété lentéwé Sent Lisi avan lentéwé pati politik-la ou ka sipoté-a, épi menú avan lentéwé ou menm.
Konsa, mwen ka envité’w, mwen ka plédé épi’w pou tjenn pawòl ou.
Mannyè-a ou kay konpoté kò’w, andidan kon andèyò Kay Konsit sala ni pou moutwé dédikasyon sala, épi sèman sala ou pwan-an douvan yonnalòt épi douvan pèp péyi-a.

Madanm Pwézidan, Madanm Speaker, sèsyon Paleman sala pa ka diwé lontan, paski nou ni pou witounen touswit, an twa mwa, pou pwézanté Budget péyi-a pou lanné 2007/2008. 
Mé anatandan, nou ka koumansé twavay pou wabat kwim, pou wabat povté épi maladi.
Konsa nou kay fè tout sa nou pé pou wè ki Gouvedman tjenn pòmèt-li pou chanjé pou li byen situasyon sosyal épi ékonomik péyi-a.
