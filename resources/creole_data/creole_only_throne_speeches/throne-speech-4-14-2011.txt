Sistenm Palemantè péyi-a ka ban nou lokasyon pou vini ansanm toulézanné pou tann sé plan-an Gouvedman ka pwoposé pou gouvène péyi-a épi pou potjiwé pou labwizen pèp-la. 
An menm tan-an, yo ka sèvi lokasyon-sala pou plasé douvan nou sitwasyon péyi-a an li mouman-an: sé sitwasyon-an ki kay afèkté, pou li byen kon pou li mal, pwojé twavay-la yo ka pwopose-a. 
Lanné-sala, Ste. Lisi, kon pwèskè tout lòt péyi oliwon latè-a, ka touvé kòy adan an sitwasyon difisil, kwitik menm.
Jou an jou nou ka tann nouvèl twakasman, déga épi dézas ki ka pwan kou toupatou – go dlo, twanblanntè, sounami, mové tan, ladjè, siwèksyon – anfen, i sanm tout kalité malè ka vizité latè-a sé jou-sala. 
Isi, an palapòt nou menm, nou èspéyansé ovif, déga épi donmaj nou té ni labitid wè sèlman asou télévizyon. 
Kilès pami nou kay obliyé sa ki pase an péyi-a li twant épi li twantenyen òktòb lanné dènyè? 
Mé sèl sa nou tout sav, menm si nou pòkò fini wè ki koté nou kay tounen, sé ki nou ni pou viwé mété péyi-a asou dé pye-y. 
Sé nou menm ki ni pou fè’y, menm si lezòt ka endé nou. 
Se fòs-la nou ni an nou menm-lan, konfyans-lan nou ni an kapasiténou pou fè sa ki ni bizwen fèt-la, lèspwa-a épi lafwa-a nou ni an yonnalòt-la ki kay vwéman endé nou wéisi. 
Chimen-an long, nwèsè-a pitèt épéè, jounou-an pitèt fèb,anchay di nou pa kay sa fè pli mèyè pasé bwété, mé Kouwaj – Lawout sé tjè.

Mannyè moun vini ansanm apwé dézas Tomas-la pou nétwayé péyi-a, pou débouché kolvèt épi lawivye, pou débwazé chimen, pou tiwé labou lanfalay, pou pòté moun soukou, ka moutwé ki, menm si yo ni chikann yo lè bagay nòmal, yo ka mété tout sa dèyè-yo lè twakasman wivé péyi-a. Sé kalite bon tjè, bon natiwèl-sala nou ni bizwen an sé tan difisil-sala. 
Gouvèdman ka pwan lokasyon sala, jòdi-a, pou wimèsyé ankò épi pou aplodi tout moun, tout òganizasyon, an péyi-a pou tout twavay wèd-la, tout sakwifis-la, tout jennman yo sipòté pou lapéti vwazen-yo, pou lapéti péyi-yo. 
Gouvèdman ka wimèsye osi, tout peyi epi òganizasyon an Kawaib-la epi oliwon latè-a ki te vini pòte nou soukou apwe Tomas. 
Twavay-la kay long épi wèd, mé nou apwésyé vivman lenkouwajman-an épi sipò-a yo ja òfe nou-an.
Lanné dènyè sété sa-nou; lanné sala sé sa Japon, an péyi ki ja fè tèlman ban nou dépi lendépandans nou. 
Nou tout an Ste. Lisi ka senpatizé épi Japon pou tout donmaj-la, tout déga-a yo soufè-a akòz di twanblanntè-a épi sounami-an ki dévalisé yo-a dènyèman. 
Nou ka di yo, kon nou ka di jan péyi nou menm “lafòs èk kouway”.

Madanm Pwézidan
Madanm Speaker
Pitèt ou ja tann mòso pawòl sala: “Kabwit bay bal, mé sé mouton ki sou”. 
Sé vwéman sitwasyon-sala nou ka touvé ko-nou andidan sé jou-sala. 
Anchay chanjman ka pwan kou an dèwò péyi-a, bagay nou pa ni anyen pou fè épi, mé sé bagay sala ka afèkté nou sèwèzman. 
Pa èkzanmp, pwi gazolin ka hosé; pwi machandiz ka mouté; pwi tiké pou vwayajé ka vini pli chè; i menm ni sa ki di ki tout sé go dlo-a, sé tan sèk-la, sé mové tan-an ki ka afèkté nou sé jou-sala sé wésilta di vyé labitid moun an tout ti konyen latè-a. 
Konsa, sé pou nou fè atansyon, pwan pokosyon pou sav ki kalité bwason nou ka bwè an sé bal kabwitsala.


Madam Pwézidan,
Madanm Speaker
Go twavay-la ki douvan nou-an, sé ki démach ki nésésè pou asiwé ki nou ka bati an sosyété ki jis, ki ka satisfè labwizen épi lèspwa tout Ste. Lisyen; an sosyété ki ka fè povisyon pou bay tout moun an chans pou wéisi. 
Twavay-sala pa ézé, mé sé fo i fèt. 
Pou’y fèt sé pou nou tout mété tèt ansanm épi dakò asou ki démach kay mennen kalité solisyon-an nou ka chaché-a.
Nou ni twavay pou fè an ling di santé. Nou ni lopital pou fini, épi lòt pou koumansé; nou ni sant hospitalyé pou wanjé épi lézòt pou konstwi; nou ni pou désidé ki mannèv nou kay pwan pou péyé pou sèvis santé sitou bay an populasyon ki ka vyéyi.

Nou ni twavay pou fè osi an ling di lendikasyon. 
Tout moun dakò ki sé lendikasyon ki kay tiwé moun sòti an povté. 
La ni lékòl pou bati; la ni sa ki ni bizwen wanjé. Nou ni pou ègzaminé sèwèzman kalité enstwiksyon-an ki ka pwan kou an sé lékòl-la, paski nou ni pou asiwé ki nou byen pwépawé jenn moun ki ka kité lékòl pou kalité se twavay-la maché nèf-la ni bizwen.


Madanm Pwézidan
Madanm Speaker
Apipwé swasant dis pousan populasyon péyi-a sé jenn moun. 
Nou ni pou konsidiwé sa lè nou ka pwan disisyon asou mannyè péyi-a ka dévlopé. 
Jennes péyi-a méwité plis ki fasilité pou jwé bol. 
Sé pou nou ankouwajé yo patisipé an dévlòpman peyi-a, an konmin-yo, an légliz-yo, pou bay sèvis nenpot koté yo wè an bizwen.
Nou ni pli twavay pou fè ankò an ling di agrikilti. 
Lè nou konsidiwé sé kalité hosman-an nou ka wè an pwi podwi agrikòl asou maché entènasyonal-la, nou ni pou dakò ki disisyon-sala ka fè anchay syans. 
Pami lòt dèmach, Gouvèdman kay achté adan popwiété SLBC-a –lentéwé yo ni an WINFRESH, épi sé tè-a an Vale Mabouya-a.
Sé vwéman balansé nou ni pou balansé dévlòpman ékonomik épi sosyal péyi-a pou ba li an fondasyon solid, pou kité an byen solid bay sé jénéwasyon-an ki kay swiv nou-an.


Madanm Pwézidan
Madanm Speaker
Kon lakoutim, Gouvèdman kay wanfòsé wéjim lwa péyi-a pou wéglé dévlòpman ékonomik èk sosyal péyi-a. 
Pami sé lwa-sala, nou kay pwoposé swé chanjman ében yonn tou nèf ki kay konsèné: Fèman – Sa ki pa ni lisans pou ni ében pou pòté fisi kay ni pou péyé bokou plis pasé yo ka péyé atjwèlman-an si lalwa touvé yo koupab.
Kwim èk violans – Gouvèdman kay ègzaminé lwa plisyè péyi pou wè ki mannyè nou sa wédwi violans épi kwim pami tout sé ganny-lan ki ka établi toupatou an péyi-a.
Polis – Lalwa kay bay Chèf Polis-la pli pouvwa pou disipliné polis ki ka kasé lwa péyi-a. Konmité-a ki ka tann plent manm piblik-la ka pòté kont polis kay ni pli pouvwa pou disipliné yo osi.
Sèvis Piblik – Gouvèdman kay entwodwi lwa pou wéglé sèvis piblik péyi-a.
Finans – Gouvèdman ni lantansyon pasé plisyè lwa pou wanfosé wèg an zafè finansyé péyi-a.