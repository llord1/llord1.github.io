Misyé Pwézidan, Misyé Speaker, Manm Paleman!
Lagwas di DyéToupwisan mennen nou ansanm jòdi-a pou ouvè sizyenm sèsyon di li dizyenm Paleman péyi-a. 
Mwen ka envité tout Manm Paleman pou kontiné twavay diwan lanné-a ki ka vini-an an lentéwé, épi o sèvis, tout Sent Lisyen.

Dyé benni nou épi an péyi enkwayab. Annou sélébwé’y. 
Annou sélébwé siksé-nou; annou kontiné pousé péyi-a pli an pli douvan pou jwi bokou pli siksé. 
Pou moutwé wékonnesans-nou pou gwan bennédiksyon sala, annou anbwasé lapé, pogwé, siksé.
Annou wè ki péyi-a kontiné kon an péyi ki pa kwapon, ki pa lach, ki ni konpasyon; an péyi ki ka apwésyé jantiyès, politès èk jénéwòzité; an péyi koté lézabitan ka aji ansanm an lentéwé yonnalòt. 
Sé pa kèkchòs ki difisil ditou. 
Si’y posib an spò, i posib an lòt sèksyon lavi péyi-a. 
Gadé mannyè péyi-a sélébwé siksé Darren Sammy épi Johnson Charles; mannyè péyi-a ka aplodi lè Laverne Spencer genyen an méday lò o nivo entènasyonal. 
Ek la ni plisyè dòt – gwan moun kon jenn manmay – nou ka sélébwé chak fwa yo pòte lonnè bay péyi-a.

Sé pou wèzon sala, Gouvèdman ka fé fòs kò’y pou asiwé ki chak konmin ni an plas koté sa ki entéwésé an spò sa dévlopé abilité-yo, talan-yo. Pofité sé dévlopman sala, paski tout sé démach sala sa sèvi kon bèso pou antwennen sé moun-lan ki kay kondwi péyi-a an sé tan-an ki ka vini-an.

Misyé Pwézidan, Misyé Speaker
Toupatou ou pasé sé jou sala, séélèksyon ki ka palé. 
An palan di sa, jòdi-a mwen ka ouvèsa ki pitèt sé dènyé sèsyon Paleman sala avan élèksyon kwiyé. 
Alò, jou-a kay vini lè tout sa ki ni dwa voté kay mété ti kwa-yo pou chwézi wépwézantan palemantè-yo. 
Elèksyon sala kay li dizyenm dépi endépandans an mil nèf san swazant dixnèf (1979), èk li dizyétyenm dépi sifwaj inivèsèl an mil nef san senkant é yan(1951). 
Sa vlé di ki éléksyon pa anyen ki nèf. 
Konsa nou ka èspéwé ki chakan di nou kay konpòté kò-nou konm i fo, avèk sivilité, onnètéèk wèsponsabilité. 
Sonjé, pawòl ni wasin. 
Konsa chak pawòl ki di, swé asou radiyo, adan papyé-nouvèl, asou Facebook ében entènèt-la kay détèminé kalité démokwasi-a nou kay ni an péyi-a.

Misyé Pwézidan, Misyé Speaker, i ka sanm konsi an go nwèsè vlé anvlopé péyi-a, pou étenn limyè-nou toutafè. 
Tout sòt kalité kwim ka pwan kou oliwon nou. 
Sa ka annékòs an pèwèz, an létjétid an tjè nou tout. 
Sé an vyol pa isi, an haché pa la; an vòl pa isi, an fiziwé pa la. 
Moun ozabwa, ek i sanm nou koumansé dézèspéwé. 
Sé fo nou touvé mannèv pou genyen about malèz sala, sé movèzté sala, kalité violans sala, osi vit ki posib, paski sa ka mennasé libèté epi sékouwité péyi-a. 


An menm ditan-an, i ka sanm akonsidiwé sistenm jistis péyi-a an desandan. 
Tout bagay ka maché lantman, lantman. 
Délè sé konm si menm kalmason ka boujé pli vit pasé sistenm-lan. 
Ki mannyè ou pé jistifyé an sitwasyon koté ou ni twa san senkant twa pwisonnyé a Bodlé, ki ka atann an disisyon pou sav si yo kondanné ou pa? 
La ja ni plisyè démach pou anméliowé sitwasyon gwav sala, mé si sé pa yonn, sé lòt. 
Fwanchman, péyi-a pa sa kontiné asou menm son sala. 
Sé fo nou wanjé sistenm-la, di tèt o pyé, osi vit ki posib. 
Sinon, bagay kay pli twis, pli ta, èk silon 
Educator, bagay kay vini mové.

Pami sé démach-la Gouvèdman ka antanmé pou pòté an soulajman pou li moman sé an ògmantasyon an kantité jij an sistenm jistis-la, sitou pou tann sé kés sé pwisonnyé-a ki ja touvé wanvoyé si souvan èk pou si tèlman lontan. 
An sé mwa-a ki ka vini-an, Gouvèdman kay koumansé twavay asou an Kay Jistis nèf asou Millenium Highway-a pou lojé Lakou dapèl sé péyi OECS-la, kay lodyans magistwa èk jij, épi twibinal pou tann kés kont manman, papa èk ich (sa nou ka kwiyé an anglé, Family Court-la). 
Mé nou pa ni tan pou kalanjé asou sé démach sala. 
Sé fo nou pousé douvan avèk tout vitès.

Misyé, Pwézidan, Misyé Speaker,
Lanné pasé, anchay dévlopman pwan kou o nivo entènasyonal-la èk ti péyi Sent Lisi nou-an té la pami tout sé go pitja ségo peyi-a. 
Si janmen nou té vlé pwèv ki Sent Lisi pa manchòt, nou touvé pwèv sala an gwan kontwibousyon fèt pa Minis-nou pou Dévlopman Diwab, Enèji, Syans èk Tèknoloji an go Konféwans-la ki té tjenn a Pawi, an Fwans, pou négosyé an Awanjman nèf ki kay mennajé sé go chanjman klimatikla ki kay pwann kou oliwon latè-a, sitou asou mannyè sé chanjman sala kay afèkté lavi èk mòd lavi lézabitan sépiti zil latè-a. 


Vwéman, pititès pa maladi. 
Sent Lisi moutwé konminoté entènasyonal-la ki, tout piti kon nou piti, tout mwayen kon nou mwayen, nou sa chanjé sa ka pasé asou latèa.
Nou sa fè sa, gwas a entélijans-nou, abilité-nou, pasyon-an nou ni pou èksélans, épi mannyè-a nou sa doubout pou kò-nou, épi tjenn pwomès-nou menm si lézòt hédi kò-yo dèyè.

Pwensip-nou sé pa pawòl tousèl èk anyen di fèt. 
An ling di chanjman klimatik pa èkzanp, nou ja koumansé pwan démach pou bésé asou kantité lwil péyi-a ni pou sèvi pou podwi ilèktwisité.
Nou ka kontiné twavo ki té ja koumansé plisyè lanné pasé pou sondé tè-a oliwon Souf-la an Soufouyè pou détèminé si la ni asé vapè pou podwi ilèktwisitéékonomikman. 
Mé nou ja détèminé ki, fòs van-an an wèt Bodlé-a, pé podwi ven pousan ilèktwisité-a nou kay bizwen-an. 
Epi an Vyé Fò, LUCELEC ja koumansé démach pou bati an lisin ki kay sèvi sòlèy-la pou podwi ilèktwisité.



Misyé Pwézidan, Misyé Speaker
Si sé pou nou dévlopé péyi-a pou doubout asou kont kò’y pami lézòt, sé pou nou konnèt ki moun nou yé, koté nou sòti, ki koté nou vlé wivé. Sé pou nou konnèt fòsnou èk fèblès-nou. 
Sé pou nou dévlopé konfyans-nou, limajinasyon-nou, konviksyon-nou. 
Sé pou nou kiltivé kilti-nou, apwésyé patwimwann nasyonal-nou, chéwi léwitaj nasyonal-nou. 
Annou aplodi pwogwé-a nou ja fè-a. 
Annou bati asou fondasyon sala. 
Annou ankouwajé tout sa ki ka éséyé bati sé enstitusyon-an ki kay mennen lonnè èk siksé bay péyi-a, bay pèp-la. 
