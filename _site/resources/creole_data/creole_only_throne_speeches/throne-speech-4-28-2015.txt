Madanm Vis-Pwézidan, Misyé Speaker, Médam, Mésyé. 
Nou asanblé isi-a, an Kay Konsit péyi-a, kon nou ni labitid fè toulézanné, pou wéfléchi ansanm asou diwèksyon-an Gouvèdman ka popozé pou péyi-a an lanné-a ki ka vini-an. 
Nou tout sav ki lonmpé popozé, me sé Dyé ki ka dispozé. 
Sé li ki ka détèminé sa ki kay fèt. 
Mé sa pa dwétèt anpéché nou pwan démach pou endé kònou, épi pou mété bagay an plas pou avansé kondisyon-nou, swé o nivo pèsonnèl ou nasyonal.
Sé Dyé ki mèt, é sé lagwas-li ki ka mennen siksé.

Lanné 2014 pa té ézé. 
I pòté malè, twistès, lanmò, aksidan, kwioté, vyolans, maladi, lafen, tout sòt kwèv tjè, tout kalité soufwans, tout kalité déga, tout kalité dézas an pa lapòt-nou, osi byen tout oliwon latè-a. 
Gwas a télévizyon, radio épi téléfon pòtab-nou, nou wè, nou tann tout sé twakasmansala an salon nou menm. 

I pa ni bokou pami nou ki pa té tann palé di ISIS, Boko Haram, Vol MH370, mové tan pa isi é pa la, ében Ebola. 
Pa palé di Chikungunya-a!! - soufwans-lan ki fè anchay di nou pòté maygwen gwan wèspé. 
Byen dé fwa, nou santi kò nou kon wavèt douvan poul an fas tout sé twakasman sala.
Mé sé fo nou pa désèspéwé. 
Pa la gwas di Dyé, lavi ka kontiné, é sé fo nou konfwonté sé dimannli-an avèk fòs, kouway, lafwa èk lèspwa.

Jodia-a sé koumansman senkyenm sèsyon dizyenm Paleman péyi-a. 
Sa vlé di péyi-a ja kwiyé dis ilèksyon dépi lendépandans, épi sèsyon sala sé senkyenm fwa nou ka ouvè Paleman dépwi dènyè ilèksyon 2011-lan.
Wèsponsabilité Paleman – é la mwen ka palé di tout manm Senna èk tout manm Kay Konsit péyi-a – sé pou gidé péyi-a, défwa menm mennen pèp-la dé koté yo pè alé. 
Mé toujou sé pou Paleman agi an lentéwé tout pèp peyi-a - sa ki ja fèt osi byen sa ki pòkò fèt- paski sé yo ki kay éwityé sa nou ka kwéyé-a.

Madanm Vis-Pwézidan, Misyé Speaker, magwé tout twibilasyon lanné 2014-la, Gouvèdman ni lidé ki nou sa anbwasé 2015 épi pli lèspwa èk pli konfyans.

Nou ja koumansé wè konfyans sala an siksé sé jennès-la ki patisipé dènyèman an Chanpyonna spò o nivo wéjonal èk entènasyonal. 
Madanm VisPwézidan, Misyé Speaker, annou pwan an ti moman pou aplodi èk salouwé yo pou go siksé-yo a an jwé krikèt, tennis, aflétism, volleyball, lanaj èpi navigasyon. 
Kalité siksé sala méwité aplodisman épi sipò nou tout.

Madanm Vis-Pwézidan, Misyé Speaker, i sanm akwèdi go nwèsè ékonomik péyi-a ka koumansé éklési. 
Mé menm si syèl-la ka anbéli timiyèt, i twò bonnè pou sélébwé botan. 
I ni anchay démach ki bizwen fèt avan nou pé pozé, ében pann chaponou.

Pa èkzanp, Gouvèdman vlé mété an plas an sistenm santé ki kay bénéfisyé tout moun péyi-a – tibébé kon gwan moun. 
Nou ni lèspwa ki sé dé lopital nèf-la – lopital Dr. Owen King-la épi lopital St. Jude – kay ouvè avan finisman sèsyon Paleman-sala. 
Nou ka wimèsyé sé péyi Européyen-an, péyi Taiwan èk pli dènyèman péyi Mèksik pou gwan lasistans-lan yo ja ban nou-an jiskisi-a.

Nou ka pwopozé plisyè go chanjman an mannyè nou kay mennajé sé dé lopital-la, pou fè asiwé ki nou tout wisivyè valè pou lajan-an nou ka dépansé-a asou sé dé établisman sala, ében asou sèvis-la yo kay ofè-a. 
Nou ni lantansyon mété an plas an lotowité endépandan pou wéglé, èkzaminé épi évalouwé kalité sèvis-la tout sé lopital nou-an ka ofè, ni sa ki piblik, ni sa ki pwivé. 
E osi Gouvèdman ka avoudwé wè Sent Lisi établi kon an Plas ki kay spésyalizé an wichach épi étid médikal. 
Démach asou pwojé-sala ja koumansé.

Nivo kwim an péyi-a ka twakasé tout moun.
Twòp moun ka jwenn lanmò-yo initilman. 
Lawi péyi-a sipozé sé koté lézabitan sa maché fè zafè yo libman, san kwentif, san pèwèz; pa an savann batay koté nenpòt lè, a lavidèy tout moun, an gwan jou, bal ka pété pa isi pa la; koutla èk tout sòt fèman ka palé; koté moun ni pou pwan kouwi pou sové lavi-yo. 
Sé pou nou fè tout sa ki posib pou witounen lapé, pa lapè an lawi péyi-a.


Tout moun dakò ki yonn sé pli go pilotwi an sosyété sé lavi lafanmi. 
Si lavi lafanmi-nou fèb, anyen di fèt. 
Nou pé fé sa nou vlé, sé lavé lanmen, swiyé atè. 
Sé pou nou touvé mannyè pou wanfosé sé pilotwi sosyété-a pou genyen about sitwasyon kwim èk vyolans sala ki ka wann lavi nou minab sé jou sala.

Yonn adan sé démach-la Gouvèdman ka popozé, sé létablisman an Sèvis Nasyonal pou Jennès. 
La nou kay sa ankouwajé sé jenn moun péyi-a pou dévlopé mannyè èk atitid positiv: kon bon kondwit, wèspé pou yonnalòt, lanmou pou péyi-a, wèsponsabilité pou kò-yo épi pou lèzòt, wèspé pou lanviwonnman-an, fidélité, bon natiwèl èk bon santiman anvè péyi-a épi konpatwiòt-yo. 
La osi, yo kay sa jwi bennéfis étid épi antwennman ki kay ouvè dòt opotinité, dòt lokasyon pou avansé kò-yo di plis. 
Lidé sala sé pa an lidé nèf, mé jiskisi nou pò kò janmen kapab mété’y an plas. 
Kou sala, sé fo nou éwisi. 
Nou pa nos tadé, paski, pli ta kay pli twis.

Madanm Vis-Pwézidan, Misyé Speaker. 
An chak sèsyon Paleman, Gouvedman ka pwoposé lwa nèf i vlé entodwi ében chanjman an sé sa ki méwité chanjé. 
Kou sala la kay ni chanjman an lwa-a ki ka wéglé produksyon couwan ilektrik pou fasilité bisniz eben lòt moun apa di LUCELEC ki entèwesé podwi sa nou ka kwiyé lénèji winouvab.
An lòt lwa kay établi an lotowité endependan ki kay wéglé zafé LUCELEC osi byen sa WASCO.
La kay ni chanjman an lwa ki ka gouvèné ladwenn, epi lopéwasyon lèwopò Hewanorra-a.
Pami sé lwa nèf-la, la kay ni sa ki kay òfèmanmaypli potèksyon douvan la lwa, pou fè-y pli ézé pou adòpté manmay, epi pou fè povisyon bay viktim vyolans domestik. La kay ni lwa ki kay fè’y obligatwa pou nou wisivyè enfòmasyon asou tout pasajé ki ka antwé péyi-a swé pa avyon ében pa bato menm avan yo débatjé; lwa ki kay òfè sitwayennté a jan biznis letwanjé ki entéwésé fè an kontwibusyon konsidéwab an dévlòpman ékonomik péyi-a. 
La nou kay twavay épi gouvèdman dòt péyi, sitou péyi Laméwik, Kannada épi Langlitè pou fè asiwé pwès malfétè ében pyés kotjen pa pwan lavantaj asou nou.


Madanm Vis-Pwézidan, Misyé Speaker, sé dwa tout moun lib pou désidé sa yo vlé fè avèk lavi yo, pou dékouvè dèstin yo. 
Mè lè yo vini ansanm kon yon nasyon nou ni dwa konté asou yo pou anbwasé an wésponsabilité kòlèktiv pou twavay an lentéwé péyi-a. 
Nou pa oblijè dakò épi yonnalòt asou tout bagay tout lè, ni nou ni an obligasyon pou vini ansanm asou bagay ki enpòtan pou dévlòpman péyi-a. 
Sa péyi-a bizwen sé moun ki ni an atitid positif, pa sé sa ki toujou pawé pou détwi tout sa lézòt popozé. 
Nou bizwen noun ki pawé pou twavay; pa sa ki vlé dépann sèlman asou lézòt. 
Nou bizwen moun ki kay pousé yonnalòt douvan; pa sa ki vlé hédi’w dèyè pou anpéché’w avansé. 
Nou bizwen moun ki ka aksepté ki si an bagay bon pou Matiwen, i bon osi pou Matiwinn; pa sé sa ki kwè ki i ni yon lwa pou yo épi anlòt pou lézòt. 
Jodi-a nou ka mandé tout Sent Lisyen pou wèspèkté yonnalòt, pou pèmèt chakan di nou wéalizé potansyèl-nou, èspwa-nou, wèv-nou, dèsten-nou.

