Misyé, Pwézidan, Misyé Speaker,
Jòdi-a mwen ka pwan lapawòl an Kay Konsit péyi-a pou li disyétyenm fwa pou adwésé, o non Gouvèdman péyi-a, tout moun ki asanblé isi-a, épi tout Sent Lisyen koté yo yé, an koumansman katyenm sèsyon dizyenm Paléman péyia, twant senk lanné apwé nou twapé lendépandans-nou.
An palan di sa, sé fo nou tout chonjé ki nou pa té toujou lib, èk sé, pa lagwas di Dyé, pa laswè nou, kontwibousyon ansèt-nou épi tout sa ki té vini avan nou-an, nou sa palé di lendépandans épi libèté jòdi-a.

Alò, sé fo nou chéwi kado sala, paski nou sa pèd li kawéman si noupa pwan pokosyon. 
Sé pou wézon sala, mwen ka pwan lokasyon sala jòdi-a pou kwiyé ankò asou tout manm Paleman-an, tout patizan, pou chonjé sèmanan ou pwan-an pou wépwézanté lentéwé pèp péyi-a é pa pou pousé lentéwé pèsonnèl-ou. 
Epi bay tout Sent Lisyen, mwen ka di “Pwan gad Pwan pokosyon.” 
Anfas mové kouwan sala ki ka boulvèsé tout lanmè ékonomik èk finansyé latè-a, sé swé nou kontiné chikanné épi yonnalòt épi néyé ansanm, ében tjenbé lanmen yonnalòt pou endé nou najé ében floté, jikatan nou échwé asou tè sèk. 
Péyi-a sé san nou. 
Nou ni dé chwa. 
Tjwé’y lantman, ében chaché djéwizon ba li vitman.

Sé pa pou di nou pa sav ki kalité djéwizon péyi-a bizwen.
Nou ja wè nannant fwa kisa ki posib lè nou vini ansanm pou endé ében soulajé yonnalòt. 
Go difé Kastwi-a an 1948 mennen tout moun ansanm pou wibati vil-la. 
Moun mété lanmen apwé Mové Tan Allen, Debbie, Dean, épi pli wésanman, Tomas èk Go Dlo Lavèy Nwèl lanné pasé-a.
Mé sé pa pou nou espéwé dézas pou kouwi mété bagay an plas. 
Se pou nou pwan lavantay botan pou fè pwépawasyon pou lè bagay pa djè bèl. 
E pa sèlman ant nou menm, mé osi épi vwazinaj-nou èk jan-nou, ni sa ki opwé nou kon sa ki lwen nou. 
Bank mondyal-la èstimé Mové Tan Lavèy Nwèl-la kouté péyi-a plis ki dé san swazant sèt milyon dola! 
E sé fo nou twapé mannèv pou mété lanmen-nou asou kalité lajan- sala. 
E la, mwen vlé pwan lokasyon diskou sala pou wimèsyé, o non Gouvèdman, tout vwazinaj-nou épi tout jan-nou ki pòté nou soukou apwé Godlo Lavèy Nwèl-la. 
Pami yo, sété Trinidad, St. Kitts/Nevis, Matinik, La Fwans, Vennizwèl, Taiwan, Langlitè, Mèksik épi lòt péyi èspanyòl an Laméwik Sud, Maròk, épi bokou dòt. 
Tout lasistans sala moutwé nou yon go lison. 
Ou pa oblijé ni hototo bagay pou endé lézòt. 
Tou piti kon’y piti, tou monyen kon’y monyen, nousa patajé sa nou ni épi sa ki an bizwen.

Médam é Mésyé, imajiné péyi-a kon an pyébwa. 
I ni wasin, i ni bwanch, i ni fèy, i ni flè. 
Chak ka dépan asou yonnalòt. 
Eben sé konsa, kon an péyi, nou ni pou agi épi yonnalòt. 
Pandan sélébwasyon lendépandans lanné sala, nou té wè an piti ti plan linyon èk lèspwa viwéboujonnen pami nou. 
Annou wouzé’y (kawenm-lan pa kay diwé tout lanné-a), annou sèklé’y, annou ba’y fimyé. 
Pa kité’y mò.

Misyé Pwézidan, Misyé Speaker,
Sé pa jòdi ni ye nou ka tann palé di sé kalitéchanjman-an ki ka pwan kou an lékonomi pwèskè tout péyi oliwon latè-a. 
Mé kon i pòtéko wivéan palapòt-nou, nou kontiné kasé bwa an zòwèy-nou. 
Mé kon pawòl-la ka di “ Lalin kouwi…a lafen, jou bawé’y”. 
E mi sibitman, nou ka wéalizé ki i sanm Gouvèdman té pannchapo’y pli ho pasé tèt-li. 
A kòz di sa, la kay ni an chay disizyon difisil péyi-a kay ni pou pwan pou doubout lanfalay sala. 
Difisil mé nésésè. 
Pami sé disizyon sala, sé kalité sé démach nèf-la nou ni pou mété an plas pou envité épi ankouwajé péyi èk antwépwis nèf pou vini établi biznis-yo isi pou stimilé lékonomi-an, pou tjitjilé’y, pou viwé mété’y asou dé pyé’y.

An sé mwa-a ki ka vini-an, sé disizyon sala kay koumansé pwan kou. 
Mé sé fo nou aksèpté ki sé démach sala sé pa jòdi pou denmen. 
Yo kay pwan tan avan yo wéisi. 
Pa kwiyé lamò-yo twòvit. 
Pasyans, patisipasyon, ankouwajman, wèsponsabilité pèsonnèl : sé sa ki kay mennen sé chanjman-an nou ni bizwen-an.

Apa di lékonomi-an, Gouvèdman kay twavay asou lòt pilotwi péyi-a. 
An ling di lalwa, i kay pwan démach pou wanplasé Twibinal dapèl Langlitè-a (sa nou konnèt kon Privy Council-a) pa Twibinal Jistis Kawaib-la (an langlé,the Caribbean Court of Justice) pou tann dènyè apèl ki ka konsèné matyè konmèsyal, sivil èk kwiminèl.
Gouvèdman vlé pwan disizyon sala, pa paski nou engwa, ében nou pa apwésyé sèvis-la Privy Council-la wann péyia pandan tèlman lontan-an, mé paski, kon yonn adan sé go jij Kawaib-la di : an péyi endépandan pa sa kontiné dépan asou lézòt pou pwan wèsponsabilité pou zafè’y. 
Sé pa tout moun ki dakò épi disisyon sala, mé Gouvèdman kay swiv konsèy Lakou dapèl l’Oganizasyon sé péyi OECS-la.

An ling di endikasyon, Gouvedman otowizé Kolèj Sir Arthur Lewis-la pou kontiné kolabowé épi University of the West Indies-la épi lot linivèsité pou ofè pwogwam détid pli avansé ki kay pwépawé jan péyi-a pou kalité dévlòpman ékonomik ek nasyonal-la nou vlé antanmé-a.
Kalité dévlòpman sala kay bizwen, pa èkzanmp, pli moun ki sa palé plisyèlang, paski nou kay ni pou sa débwiyé kò nou asou machéentènasyonal-la, an langlé, an fwansé, an èspanyòl, menm an Chinwa. 
Konsa tout étidyan ki pasé lekòl sékondè epi Kolej kay ni pou apwann palé omwen yon lang étwanjé.

Epi Kwéyòl nou-an menm! I ja pasé lè pou nou désidé plas-la lang kwéyòl-la dwétèt ni an péyi-a. 
Kweyòl-la toupatou. 
Nou ka palé, dansé, mangé kwéyòl. 
Jounen Kweyòl an tout ti kwen Sent Lisi, épi tout koté lòt péyi ou ka jwenn Sent Lisyen, mé i sanm konsi jiskisi nou pè fòmalizé’y. 
Sa kay chanjé tout swit paski Gouvèdman kay sipòté démach pou atikoulé klèman plas-la i ka ankouwajé pèp-la bay Kwéyòl-la an sistenm lendikasyon-an, an kilti épi an sosyété péyi-a.

La ni plisyè lòt démach Gouvèdman kay antanmé diwan sèsyon Paleman sala, pou konsòlidé lékonomi péyi-a, pou ankouwajé lenvèstisman, pou anméliowé èk avansé kondisyon antwépwis an péyi-a, poufè nou podwi pli, pou wann nou pli konpétitiv asou maché wéjonal-la épi entènasyonal-la.

Misyé Pwézidan, Misyé Speaker,
Simenn pasé-a, mwen té patisipé adan sélébwasyon santyenm lannivèsè nésans Mdm. Lucille Clara Ernest.
Madanm-lan jannjò toujou; i ka maché toupatou, i ka tann, ika wè klè, i ka èsplitjé kò’y byen. 
Anfin, i an tit toujou, kon nou ka di. 
Sa ka toujou fèmwen plézi chak fwa mwen patisipé adan sé sélébwasyon sala, konmen fwa toulézanné. 
Mé ini dé jantwiòm avèk ki mwen té kay vwéman avoudwé sélébwé lannivèsè nésans sala, si Gwan Mèt-la pa té kwiyé yo tèlman bonnè. 
Mwen ka palé di Harold Simmons ki té kay wivé laj santan pli ta lanné sala, épi Sir William Arthur Lewis ki tékay sélébwé’y li 23 janvyé lannépochenn, 2015. 
Sé pou nou touvé mannyè pou sélébwé sé déSent Lisyen sala, pou lonnè-a yo poté péyi-a.

Mé i ni lézòt ki timiyèt pli jenn toujou pasé défen M. Simmons ében Sir Arthur Lewis, ki ka viv toujou pa lagwas di Dyé, ki nou fo onnowé. 
Yonn adan yo sé Honowab Derek Walcott. 
Pou onnowé M. Walcott, jimo’y Roddy, épi manman’y Titja Alix, Gouvèdman kay koumansé lanné sala an pwojé ki kay winouvlé konminlan koté yo lévé-a, koté yo koumansé gwan twavay kiltiwèl-la nou ka jwi jòdi-a.
Mwen ka palé di Lawi Zèb, Lawi Shosé épi sé lézòt ti lawi-a an lantouway-la. 
Mwen ka twavay épi an konmité anba diwèksyon National Trust-la ki ja koumansé diskisyon épi Hon. Derek Walcott osi byen épi lézabitan Lawi Zèb-la pou antanmé pwojé sala bay Gouvèdman. 
Sé sé kalité pwojé sala mwen té kay avoudwé wè enplémanté tout oliwon péyi-a pou onnowé sé moun-la pami nou-an ki bati fondasyon-an asou ki nou ka kontiné bati péyi natal nou-an. 
Moun kon Dunstan épi Garth St.Omer, défen Spa St. Helene, Mis Bouty, Ramon Poleon, Florita Marquis épi plisyè dòt tout oliwon péyi-a.
Sé fo nou onnowé yo, pa sèlman pou li pwézan, mé pou sé jennéwasyon-an ki kay swiv nou-an. 
Byen défwa, sésasèlman nou ni pou kité bay yo konm éwitaj èk patwimyan.