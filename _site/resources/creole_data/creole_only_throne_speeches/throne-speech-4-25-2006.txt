Misyé Pwézidan, Misyé Speaker, I pa ni tèlman lontan, I sanm, lè’w té palé di Sent Lisi, ou té palé di yon péyi ki té ni bon fanmi, bon vwézinaj, bon kopwann. 
An hòtè kon an vil, lavi té senp épi kam. 
Si ou té fèmé lapòt-ou ében finèt-ou léswè, sété sèlman pou anpéché maygwen ében lèspwi antwé. 
Moun pa té janmen twò pwésé pou asisté yonn-a-lòt, pou lonjé lanmen bay yonn-a-lòt. 
Kay-ou té ouvè, lanmen’w té ouvè, tjè’w té ouvè bay tout lé pasan. 
Gwanmanman épi gwanpapa té ka lévé ich yo épi ti ich yo.
Manmay té ka wèspèkté gwan moun; gwan moun té ka potéjé timanmay. 
Nennenn épi pawen té ka lévé fiyèl-yo, si manman ében papa pa té pé. 
Sé konsa lavi té yé.

Péyi-a pa té ni tèlman gwan mouvan; bagay té ka maché tou lantman, tou dousman. 
Sété akwédi ti légliz-la nou té konnèt bò pon-an, ti chimen-an ki té ka mouté an tèt mòn-lan, lowvyè-a ki té ka désann a gwan galo anba sé go pyé pòwyé-a, té la dépi koumansan latè-a, épi konsi yo té kay la pou lavi diwant, pou
lavi étènèl. 
Sété senn konsa, ou kay sijèt wè sé jou sala an potwé Dunstan St.
Omer, ében an liv poézi Derek Walcott. 
Sété Sent Lisi sala jan péyi-a té ka chonjé lè yo té oblijé vwayajé lòt péyi pou twavay ében étidyé. 
Epi sété lèspwa-a ki yo té kay witounen yon jou an péyi sala pou wafwéchi lam-yo, pou winouvlé léspwi-yo, ki té ka soutni yo an péyi sé étwanjé-a.

I ni adan pami nou ki kay di ki sa sé nostaltji, sa sé bagay ki ja pasé, lavi lontan, épi pitèt lè-a ja wivé pou nou obliyé tout sa. 
Mé okontwè. 
Mannyè bagay ka alé sé jou sala, i nésésè pou nou pwan an ti pòz, pou nou wéfléchi, pou nou mandé kò nou kwèstyon, pou wè ki kalité moun ayèl nou té yé, ki té fé yo kapab bati fondasyon sosyété nou-an, épi dévlopé idantité nasyonal nou-an.

Yo pa té ni pyès gwan wichès. 
Okontwè, sété pli souvan ti jan pòv: adan di yo pitèt té ni an mòso tè ében an pwopwiété chèk koté. 
Yo pa té ni dlo sitèn, ni ilèktrisité, ni téléfòn. Yo pa té sa dépann asou asiwans nasyonal, ében asou sèvis santé piblik. 
Sé lé pli chansé ki té alé lékòl, ében menm fini lékòl. 
Mé nou ja apwann ki pòvte pa ni péché, ni fèblès. 
Paski magwé tout pòvte yo-a, sé yo ki sèvi kon pilotwi épi fondasyon sosyété mòdèn nou-an. 
Yo moutwé nou valè disiplin épi dignité, kimannyè pou twavay wèd, épi pou ni lanmou pou yonn-a-lòt. 
Yo moutwé nou ki pititès pa ni fèblès, ni maladi, épi sé pa pou nou sèvi’y kon èskiz pou wété anyen afè. 
Sé sé lison sala ki mennen nou koté nou yé jòdi-a. 
Kon pwèv, nou fè laté-a kado dé Lowéa: Sir Arthur Lewis épi Onnowab Derek Walcott. 
Nou éwisi fè sa gwas a détèminasyon-nou pou simonté difikilté, pou twavay ansanm, pou hosé né yonn-a-lòt, pou kouvè défo yonn-a-lòt. 
Sé sa nou té konnèt kon lèspwi Sent Lisyenn. 
I ni sa ki kwè ki pen adan di nou ja tou béwé, mé sé fo yo sav sé paski nou pétwi épi lelven sala.

Misyé Pwézidan, Misyé Speaker
Nou ka pèd kalité lavi-a nou té konnèt Sent Lisi. 
Epi si nou pa gadé kò nou byen, talè nou kay obliyé ki moun nou yé, ki koté nou sòti, épi menm ki koté nou vlé alé.
Paski I sanm ki dévlopman ka fè nou abandonnen listwa-nou. 
Anchay chanjman ja pwan kou an péyi-a pandan sé kenz lanné-a ki ja pasé-a. 
Wi; anchay di byen ja fèt.
Nou bati chimen nèf, lékòl nèf, hotèl nèf, plas biznis nèf. 
Tout moun ka voyajé sé jou sala: jenn kon vyé, go kon piti. 
Mézon-nou ni pli télévizyon pasé i ni radyo.
Konmpwouta ja wanplasé liv. 
Sèlfon toupatou. 
Kon yo ka di owon péyi-a “ Nou fè’y!”

Mé nou ka péyi chè pou tout sé dévlòpman sala. 
Pis paski nou pa ka pwan tan pou apwann ki moun nou yé, nou ka kité tout sòt vyé labitid dèwò tounen tèt-nou épi détwi péyi-a. 
Kwim, dwòg, AIDS, tout sa antwé an péyi-a. 
E mi atjwèlamn, nou ozabwa épi kò nou, paski shandilyé ka kouté pasé lètèman. 
Nou vlé konsolé kò nou an dizan ki sé pa Sent Lisyen òdinè ki ka fè sé bagay sala. 
Mé an wéalité, i ka pawèt ki nou tout adan’y ansanm, paski pli an pli nou ka aksèpté épi nou ka tolòwé sé vyé mannyè sala, sé vyé labitid sala. 
Jou an jou i sanm sa nou ka fè sé mété bobo asou maleng.

Nou enmen kwititjé, mé nou pa vlé péyé dé sou pou wè latè-a tounnen. 
Nou enmen palé, mé lè i vini pou agi, nou ka twennen dé pyé-nou. 
Tout moun konnèt pwoblenm péyi-a; yonn, dé, sèlman pawé vini douvan pou fè sa ki ni pou fèt-la.
Nou ka mandé pou twavay, mé nou pa vlé twavay bay moun. 
Nou ka ankouwajé dispit. 
Lang adan di nou lib, lib, lib; nou ka édé lézòt simen mansonj, menm si nou konnèt mèyè. 
Mé vwéman, annou pozé épi mandé kò nou kwèstyon. 
Es sé vijay sala nou vlé pwézanté bay yonn-a-lòt, bay lézòt? 
Sé sa lidantité nasyonal Sent Lisyen? 
Sé pou sa ayèl-nou twavay tèlman wèd pou bati sosyété nou-an? 
Souplé, annou kité lam yo pozé an wipo, Paski sé pa kalité Sent Lisyen sala yo té ni an lidé yo lè yo té fè tout sakwifis-la yo fè-a pou bati péyi-a, pou fè lavi-nou pli ézé.
Sé vwé, i ni Sent Lisyen ki pa enmen sa ka fèt an péyi-a. 
Mé sé diskisyon sala ka pwan kou an salon yo, ében an sé kabawé péyi-a lé vandwédi swè. 
Yo pòkò pawé pou sòti pou moun tann vwa-yo. 
Anatandan, anchay di nou ka gadé asou Gouvèdman pa sèlman pou potjiwé sé sèvis piblik twadisyonnèl-la kon lendikasyon, sèvis sante, chimen épi sékouwité, mé osi pou vini anmasé zòdi nou ka jété an pa lapòt-nou; pou viwé wanjé épi wanjé sé lékòl-la nou ka vandalizé-a; pou tjenbé sé kwiminèl-la nou ka séwé-a; pou lévé sé ich-la nou ka fè-a. 
Nou ka èspéwé asou lékòl pou kowijé manmay, mé nou tout sav sé lakay-nou nou ka apwann bon kondwit.
I ka pawèt konsi nou pa sa gouvèné kò nou, menm vennsèt lanné apwé lendépandans. 
Pito nou endé yonn-a-lòt, nou ka hédi yonn-a-lòt désann. 
Sé pa pou yo fè byen; sé pa pou yo éséyé; sé pa pou yo éwisi. 
Ki kalité konmisyon nou ka voyé bay moun lòt péyi? 
Nou pa kapab? 
Nou pa moun ou sa dépan asou? 
Nou pa moun ki ka tjenn pawòl yo? Nou pa moun ki ni anbisyon? 
Ki ni wèspé pou yonna-lòt?
Misyé Pwézidan, Misyé Speaker, nou pa sa kité wépitasyon nou épi wépitasyon péyi-a désann dégwé sala. 
Sé wèsponsabilité nou tout épi nou chak pou mété lanmen nou épi tèt nou ansanm pou witouvé lèspwi Sent Lisyen-a nou sanm pèdla. 
Epi pou wanfosé’y. 
Si pa sa, bal fini pou nou.

Misyé Pwézidan, Misyé Speaker. 
Sé labitid péyi-a tjenn élèksyon tou pwé dat lannivèsè dènyé élèksyon-an. 
Konsa Gouvèdman kay kwiyé élèksyon pli ta lanné sala. 
Nou kay sèvi tan sala pou kontiné twavay asou yonn, dé lwa nou té antanmé an sèsyon-an ki fini bout-la. 
Nou kay twavay sitou asou sékouwité nasyonal épi demach pou wabat kwim an péyi-a. 
Gwan jwé bol Krikèt-la ki kay pwan kou isi-a lanné pochenn-lan épi sé kalité kwim violan-an nou ka wè sé jou sala kay fè anchay démann asou sèvis sékouwité péyi-a. 
Konsa nou ja apwoché Gouvèdman Langlitè pou édé nou idantifyé sèt Polis épi èkspéwiyans ki kay sa asisté sé san nou-an pandan dé lanné pou wanfosé kapasité nou pou envestigé kwim, pou mennajé sitwasyon kwim an péyi-a, épi pou améliowé sistenm sékouwité nasyonal péyi-a. 
Dé lòt péyi, Trinidad épi Janmaik ja pwan menm disisyon-an nou pwan-an E pou menm wézon-an. 
Sé pou nou pwan tout sòt demach nou pé, pou vini a bout sé kalité pwoblenm sala nou ni-an.
Misyé Pwézidan, Misiyé Speaker. Diskou mwen-an lanné sala té an ti pé diféwan.
Si nou palé timiyèt plis asou sé twakasman-an ki ka afèkté péyi-a, sé pa paski nou chinya, ében nou vlé démowalizé pèp péyi-a épi yon litany, yon libéwa. 
Mé sé paski, tanzantan, sé pou nou doubout pou ègzaminé konsyans nasyonal-nou. 
Sitou lè bagay pa ka maché djè byen an péyi-a. 
Sé sa nou éséyé fè an diskou-a lanné sala, lavèy élèksyon général péyi-a. 
Sé pa lapenn nou agi akonsidiwé latè-a dwé nou kéchoy, ében menm notwi pen-nou; sé pa lapenn nou kwè nou kay éwisi si nou pa édé kò nou. 
Konsa nou ka kwiyé asou tout péyi-a pou moutwé latè-a ki kalité moun nou yé vwéman: nou entélijan, nou ni talan; nou ni anbisyon; nou enmen péyi-nou. 
Nou ni anchay kontwibousyon pou ofè latè-a. 
La pa ni pyès pozisyon nou pa kapab tjenbé, si nou jwenn lokasyon-an.
Ou sa jwenn Sent Lisyen an go pozisyon toupatou: an gouvèdman, an antwépwiz pwivé, an linivèsité, an enstitusyon wéjonal èk entènasyonal, swé an sé péyi OECS-la, an CARICOM, an OAS-la, an gwan asanblé Nasyon Youni-a.
Konsa, fwè èk sè, annou kontiné vizé pli ho, épi twavay ansanm pou avwè siksé-a nou tout ka pwédyé pou-a. Annou koopéwé épi yonn-a-lòt, pou lapéti Sent Lisi, pou lapéti ti péyi-a nou tout ka kwiyé “lakay-la”. Nou tout ni patizan nou, swé an politik, an wilijyon, an biznis. 
Si nou bwizé péyi-a akòz di sé diféwans sala, chonjé sé nou menm ki kay ni pou anmasé sé mòso-a, pou kolé yo ansanm, épi pou koumansé dépwi an koumansman ankò. 
Pa bwizé’y, pa dévalizé’y, pa déglizé’y.
Kawèsé’y plito, épi nou tout kay wéjwi an bèlté’y, an siksé’y.
