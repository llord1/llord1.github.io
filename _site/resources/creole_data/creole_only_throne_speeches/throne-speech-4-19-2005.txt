Misyé Pwézidan, Misyé Speaker, jòdi-a ka bay pwèskè yon lanné dépi nou té ouvè dènyé sèsyon Paleman péyi-a. 
E kom lakoutim nou té sèvi lokasyon sala pou wéfléchi asou pwogwé-a nou té fè diwan lanné 2003-a, épi pou détèminé diwèksyon nou té vlé péyi-a pwan an lanné 2004-la. 
Konstitusyon péyi-a ka fè pwovizyon pou nou witouné, chak lanné, an Kay Konsit péyi-a, pou fè kalité wéflèksyon sala, pou winouvlé lèspwi konminoté nou, kon yon pèp, yon nasyon, pou ègzaminé sé plan-an Gouvèdman ka pwoposé-a pou avansé dévlopman péyi-a, swé ékonomik ében sosyal, épi pou koumansé wéfléchi asou kontwibusyon nou chak kay bay-la pou asiwé siksé sé plan-an.
Misyé Pwézidan, Misyé Speaker, la ni anchay dibyen ki ka fèt an péyi-a, anchay dévlopman ki ka pwan kou an tout vil épi tikot péyi-a. 
Mé si i ni yon bagay ki an danjé détwi tout sa , épi anpéché nou jwi bénéfis tout twavay-la épi tout bonnvolonté majowité jan péyi-a, sé zafè kwim-lan. 
Hosman kwim-lan ka afèkté nou tout, diwèkman ében endiwèkman, swé sibitman pa violans, ében piti a piti, kon sé kwinimèl-la ka vòlè jou an jou bon kalité lavi-a épi libèté-a nou té konnèt-la.
Sé pa sèlman sé viktim kwim-lan ki ka touvé afèkté. 
Nou tout an pèdant. 
Silon pawòl ayèl nou, lè nou wè bab kamawad nou pwi difé, sé pa pou nou wigolé, ében di “ka’y mété’y, ka’y touvé’y”; sé pou nou pwan pokosyon épi wouzé sa nou. 
Nou tout ni wèsponsabilité-a pou fè sa nou pé, sa nou sa, pou wabat lépidenmi sala ki ka détwi péyi nou an. Nou pa sa blamé lézòt épi an menm tan-an wifisé édé sé sa ki ka twavay-la; nou pa sa fè kon si nou avèg, épi èspéwé wè klèté. 
Sa ki ni solisyon, vini douvan. Pa tjenn yo pou denmen. 
Denmen pitèt kay twò ta. 
Sent Lisi sé péyi-nou, sé isi nou ka wété, sé isi nou ka lévé ich-nou. 
Nou pa sa kité yonn/dé malfétè dévalisé péyi-a konsa, wann nou tout viktim konsa. 
Alò annou mété lanmen ansanm, san pyès wikwiminasyon, pou sové péyi-nou.

Misyé Pwézidan, Misyé Speaker, sé fo nou apwésyé ki, menm si nou pwan tout kalité démach pou avansé kò nou ében dévlòpman péyi-nou, tanzantan la kay ni bagay nou pa kay sa kontwolé. 
Yonn adan sé bagay-la ki ka afèkté nou sèwézmanan sé jou sala, sé pwi pétròl asou laplas entènasyonal-la. 
E sé fo nou sav ki pwi pétròl sala ka afèkté pwi tout machandiz épi tout sèvis oliwon latè-a. 
Twant lanné ki pasé, yon bawi pétròl té ka kouté twa dòla améwitjen; jodi- a I ka kouté senkantwit dòla – pwèskè diswit fwa pli chè. 
E sé pou kalité pwi sala nou ni pou achté pétròl-la nou ni biswen-an pou fè biznis Sent Lisi, an menm tan pwi podwi agrikòl nou-an ka bésé jou an jou asou menm laplas entènasyonal-la. 
Sé sitwasyon sala nou tout ni pou konpwann lè lézotowité kay kwiyé asou nou tout pou amennajé mannyè nou ka sèvi lénèji. 
Sé sitwasyon sala nou kay ni pou konpwann lè nou wè pwi machandiz épi pwi sèvis ka hosé, épi lè akwèdi lajan nou ka étwési jou an jou. 
Sé la nou kay koumansé konpwann poutji nou oblijé divèsifyé lékonomi péyi-a, pou nou sa balansé pwi épi valè sa nou ka vann épi sa nou ka achté an gwan laplas entènasyonal-la. 

Misyé Pwézidan, Misyé Speaker, fondasyon nenpòt sosyété sé sé lwa-a ki an plas-la pou gouvèné jan péyi-a épi pou wéglé mannyè yo ka konpòté kò yo épi yonnalòt.
Chak lanné nou ka anonsé an Kay Konsit isi-a menm, sé lwa-a Gouvèdman ka pwopozé entwodwi, chanjé, ében wanfòsé-a. Lanné sala, nou ka pwopozé, pami lézot: 
- An lwa ki kay établi démach pou Gouvèdman sézi popyété moun, si lalwa touvé pwèv ki lajan-an ki achté popyété sala sé lajan dwòg, lajan lablannisaj (an anglé “money laundering”), aktivité tèroris, ében dòt aktivité kwiminèl ;
- Lwa ki kay fasilité biznis pami sé péyi Caricom-lan; pou édé Sent Lisyen fè biznis an sé lézòt péyi CSME-an; épi natiwèlman pou édé jan sé péyi sala fè biznis Sent Lisi; 
- Lwa ki kay édé Ladwenn mòdènizé mannyè yo ka fè biznis épi moun ki ka mennen machandiz antwé an péyi-a ;
- Pwèmyé sé sèt lwa-a ki kay fasilité lentwodiksyon Sistenm Santé nèf-la – sa nou ka kwiyé Universal Health Care System :UHC-a. 
Adan sé chanjmanan ki kay pwan kou-a sé an chanjman an ladministrasyon lopital Victoria, lopital Golden Hope épi Turning Point. 
Silon plan-an, Gouvèdman pa kay ni wèsponsabilité ankò pou mennajé sé twa institusyon sala, mé i kay apwenté yon Konsèy Administratif – an anglé an “Board of Directors” – pou diwijé zafè sé lopital-la. Bagay ja ka maché konsa an lopital St. Jude, épi tout sé moun-lan ki té patisipé an sé konsiltasyon-an aksèpté modèl sala. 

Kon Gouvèdman té anonsé lanné pasé, anba sistenm UHC-a nou tout kay fè kontwibusyon nou, épi nou tout kay jwi bénéfis kontwibusyon yonnalòt, sitou pou wisivyè médikanman, ében pou lè nou ni pou alé lopital, swé isi ében lòt péyi. 
An sé mwa ki ka vini-an nou kay explitjé an pli détay mannyè sistenm-la kay maché. 

Misyé Pwézidan, Misyé Speaker, nou tout sav ki tout oliwon péyi-a, la ni anchay kay ki bati tou kwispé, kwispé, tou chòk an blòk, yonn anlè lòt. 
Byen délè tè-a pa menm sa yo, épi menm pa sa sé moun-lan ki vann li bay yo-a. 
Nou ja wè kalité problenmlan sa ka annékòs: pa ègzanp, lanfalay tè, kay ki anfondway, go dézòd èk chikan pami vwazen. 
Gouvèdman kay kontiné wéglé sitwasyon sala, pou édé sé moun-lan achté tè épi pou bay yo papyé tè yo. 
Lanné sala program-la kay koumansé an Conway. 
Sé pa an bagay ki kay ésé ; Nou kay ni pou déplasé moun. 
Mé nou ka mandé tout moun ki kay touvé afèkté pasyans épi lakonpwann.
Lanné sala osi, Gouvèdman kay mandé Konmité Elèktoral-la pou nétwayé lis elèktoral péyi-a, paski sa yo ni atjwèlman-an ni 26 lanné dépi i fèt. 
Ou sa byen konpwann ki lis-la ni non moun ki ja mò, sa ki ja émigwé lòt péyi pandan lanné. 
I ni moun ki ja chanjé wézidans yo, mé non yo anwéjistwé toujou an constituency-a koté yo té ka wété avan-an. 
Konmité-a kay pwan lokasyon sala pou bay tout moun ki anwéjistwé Kat Idantité Nasyonal (ID Kad) nèf. 
Ou kay sa sèvi Kat nèf-la pou anchay lot sèvis. 
Pa ègsanp, ou kay sa sèvi’y pou voyajé an sé lézòt péyi OECS-la ki ka aksèpté Kat Idantité Nasyonal an plas paspò. 
Pou lègzésis sala nou ka mandé tout moun ankò pou lakonpwann épi pasyans. 

Misyé Pwézidan, Misyé Speaker, nou sé jan Kawaib-la ni pou kontiné fè pwogwé épi dévlope kò nou. 
Sé pou nou ni konfyans an kò nou. 
Sé pa paski nou sòti an lèsklavaj, nou pli malfouti ki lézòt. 
Okontwè, magwé listwa kolonialis épi èsklavajis nou, nou éwisi bati an sosyété épi an kilti kawaibéen ki vivan, ki ka bwiyé; an kilti ki pa fawouch. 
I ni anchay bagay nou sa moutwé lézòt. 
E se sa nou kay fè an 2007 pou ICC Cricket World Cup-la. 
Nou kay moutwé lèstan latè-a ki pititès pa ni maladi, ni péché, ni wézon pou wann kò nou koutja. 
An 2007 sé péyi Kawaib-la kay ni an lòt wézon pou hosé né yo. 
Epi Sent Lisi pa kay manchòt nonpli. 
Konsa annou mété tèt nou ansanm, annou mété lanmen ansanm adan yon gwan koudmen nasyonal pou fè twavay-la nou ni pou fè-a. 
Nou ja ni on bon fondasyon solid. 
Avèk lafòs, kouway épi kopéwasyon, nou kay éwisi. 