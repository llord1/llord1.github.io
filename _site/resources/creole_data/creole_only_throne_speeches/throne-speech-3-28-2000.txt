Misyé Pwézidan, Misyé Speaker, pou byen mennajé nenpòt ékonomi, i ni sèten pwensip nou tout ni pou òbsèvé; sèten démach nou tout ni pou swiv, si sé pou nou pa tonbé an fayit. 
Sé pou nou sav ki hòtè kòfò nou, ki sa nou pé eben nou pa pé fè épi sa nou ni. 
Sé pou nou sav ki tan pou koupé kouti nou an byé, ki tan pou ba li gwiji, ki lè pou fofilé’y, ki lè pou koud li. 
Sé disisyon sala, sé disisyon nou ni pou pwan pou kò nou; nou pa sa dépan asou lézòt pou fè’y ban nou. 
Sé pou nou mandé kò nou si nou sa vwéman dépansé kat sou, lè nou ka genyen dé sou; ében si nou pwété, ès nou sa péyé viwé. 
Sé pou nou pawé pou mawé wen nou lè zafè nou pa djè bèl épi aksèpté sé sakwifis-la nou ni pou fè a. 
Epi lè nou sa viwé asou dé pyé nou ankò, nou ni dwa fété épi wéjwi bennifis twavay nou èk sakwifis nou.

Misyé Pwézidan, Misyé Speaker, sé konsa i yé pou chaken di nou an kay nou; sé konsa i yé osi pou moun bisnis, épi sé menm konsa i yé pou péyi-a. 
Si nou sa kopwann pwensip senmp sala, nou kay sa adan an mèyè posisyon pou endé an dévèlòpman péyi nou an. 
Nou kay sa apwésyé lenpotans kontwibusyon nou chak, épi nou tout, an gwo twavay la nou ni pou fè a an sé tan-an ki ka vini an, pou byen posisyonné Sent Lisi asou lawout globalizasyon-an épi konpétisyon ékonomik-la ki ka afèkté tout latè-a.

Misyé Pwézidan, Misyé Speaker, Sent Lisi sé an péyi pa kò’y, mé i ni lót péyi an Kawaib-la épi oliwon latè-a èvèk ki nou ni pou fè bisnis. 
Nou tout ja tann palé di CARICOM épi anchay sé demach-la sé difewan gouvèdman-an ka pwan pou mennen sé péyi Kawaib-la ansanm. 
Pafwa i ni disisyon ki ka pwan pou awivé about twavay sala, ki malèwèsman ka oblijé nou fè sakwifis. 
An zafè intégwasyon sala, sé bay èk pwan. 
Nou pa sa èspéwé jwi bennéfis sakwifis lézót tout tan, san nou pijé kò nou tanzantan. 
Nou tout, é patikouléman plantè fig, ja tann palé di WTO épi mannyè zafè globalizasyon sala ka afèkté endoustwi fig, pa sèlman isi an Kawaib-la, mé osi an Afwik épi an sé ti péyi Pasifik-la. 
Nou sav plantè fig ka soufè, mé sé fo nou kontiné fè fòs kò nou pou sové lendoustwi-a. 
An lépòk globalisasyon sala, pa ni pawen ou nennenn, épi pwès pèyi ében lagens kay fè ban nou sa nou pa pawé fè pou kò nou. 
Nou pa sa kontiné fè bisnis kon lakoutim. 
Sé an lòt tan toutafè ki wivé. Sé fo nou konpwann, épi byen konpwann, ki, lé nou ka mandé moun ouvé lapot ban nou pou endé nou genyen notwi pen chack jou nou,nou pa sa fèmé lapòt nou an fizaj lézòt ki vlé menm sa nou vlé a. 
Sa ki bon pou Matwen, bon pou Matiwin. 
Sé sa ki globalizasyon. Konsa, sé swé nou chanjé mannyè nou pou jwi bennéfis tan nèf sala, ében nou kay wété dèyé, an pawòl nou menm, kon dé talon.