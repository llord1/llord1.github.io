Misyé Pwézidan , Misyé Speaker 
An koumansman dézyenm sèsyon wityenm Paleman sala, Gouvèdman ka envité tout moun péyi-a pou wéfléchi sèwésman asou tout sa ki ka fèt oliwon latè-a; asou tout sé chanjman-an ki ka pwan kou a, pou konpwann ki mannyè tout sé aksyon sala ka afèkté Sent Lisi, epi pou deside èk dako asou se demach-la nou ni pou pwan an pou genyen about se difikilte sala. 
Se pa jodi ni ye nou tann pale di WTO ek globalisation, epi sitou manye se awanjman sala ka afèkté manye tout peyi kay ni pou fe biznis api yonnalot an sé lanné-a ki ka vini an.
Nou ja wè mannye sé pwensip sala ja afekté lendoustwi fig peyi-a. 
An laplas entènasyonal-la, pa ni pwatik anko. 
Tout moun ka chaché valè pou lajan yo a yo ka dépansé a. Si nou pa sa founi kalité podwi-a êben sèvis-la yo vle a, yo kay tounen ayè.
Sé fo nou konpwann epi apwesye wealite nèf sala, epi chanjé mannyè nou ka fè biznis, swé an lendoustwi fig nou, ében lendoustwi touris pêyi-a.
Gouvedman pa toujou adan posisyon pou kontwole sa ki ka fet an dewo peyi yo, sitou si yo ka mennage lekonomi an piti peyi. 
Tout se peyi Kawaib-la pa eksanmp we ki mannye twistès-la ki pwan kou an New York-la li yonz septanm lanne pase-a afekte lendoustwi touris yo a. 
Dènyèman nou tann palé di loganizasyon-an yo ka kwiyé OECD-a, êpi disisyon-an yo pwan an ki pé destabilizê lendoustwi sevis finansye nef se piti peyi Kawaib-la. 
Se konmsi, la toujou ni an jab pou anpeche loposesyon nou an pase; toujou an anpechman tout kote se ti peyi nou an tounen. 
Apa di sa, nou p ni toutswit an hosman an pwi petrol a cos di konfli-a ki ka pwan kou ant Israel épi péyi Palestine-lan. 
Misye Pwezidan, Misyé Speaker, i sanm pli an pli sé pli.
Me pèp peyi-a ja moutwé ki yo ni lafos-la ek kouway-la pou genyen about se kalite difikilte sala. 
Nou ja éwisi a plisye wepwis an tan ki pase. Se fo nou kontine. 
Epi la volonte di pep epi la benediksyon di Dye, pa ni anyen ki enposib.

Gouvedman mwen ka aplodi lefo-a an pil moun ja koumanse fè a pou sové péyi-a.
Plantè fig, moun ki ka twavay an hotel, chofè taxi, titja, moun ki ka twavay an sèvis piblik péyi-a, moun biznis - tout moun ja koumansé mété tèt yo ansanm an lantéwé péyi-a. 
Nou ni anchay twavay pou fè toujou pou wivé koté nou vlé wivé a, mé layout sé tjè. 
Pou asiwé patisipasyon otan moun ki posib pou twansfomé lékonomi péyi-a, Gouvèdman kay mété an plas an Konsit Ekonomik Nasyonal pou fè wékonmandasyon asou sé démach-la ki nésésè a. 
Konsit-la ka konté asou sipo tout jan péyi-a.

Misye Pwezidan, Misye Speaker I ni de seksyon populasyon peyi-a ki ni bizwen atansyon spesyal: se jennes-la epi se vye moun-lan. 
Si nou aksepte ki lavenni nou ek lavenni peyi-a ka depan asou jennes peyi-a, nou kay apwesye wesponsabilite-a nou chak ni an pou asiwe ki nou fe tout sa pe pou byen elive ich nou, pou bay yo bon edik, pou poteje yo kont se maladi sosyal-la ki ka tjwe lavi se jenn moun-lan se jou sala - kwim, dwog, maladi sekswel kon SIDA (HIV/AIDS) -; nou kay apwesye wesponsabilite-a nou ni an pou enkouwaje yo fe di byen bay fanmi yo, bay konminote yo epi bay peyi yo. 
La ni an moso pawol ki di ki se wesponsabilite konminote-a pou elive an timanmay: pa selman wesponsabilite manman ek papa. 
Konsa Gouvedman ka plede tout moun pou lite kont tout se kwim-lan epi se move pwinsip-la ki ka gate lavi se jennes nou-an. 
Si nou tounen do nou asou se jenn moun peyi-a jodi-a, se kla nou menm nou ka sonnen. 
Paski sa nou simen, se sa nou kay wekolte.

Se vye moun-lan pami nou an mewite pase denye jou yo- an an wipo epi adan yon pli meye kondisyon pase yo ye a atjwelman. 
Yo ja twavay ban nou, bay peyi=a. 
Se asou laswe yo peyi-a bati. 
Gouvedman ka apwesye kontwibusyon se moun sala - manman, papa, tonton, tantant nou tout - epi se pou wezon sala, i ja bay Ministe Twansfomasyon Sosyal epi Ministe Sante ek Sevis Familial wesponsabilite-a pou pwan demach pou mete an plas an politik nasyonal pou wegle zafe se vye moun peyia.

Misye Pwezidan, Misye Speaker, Gouvedman mwen, diwan sesyon palman sala, kay kontine twavay asou se lwa-a ki kay gouvene peyi-a, me sitou asou se lwa-a ki ni pou fe epi twansfomasyon ekonomik peyi-a: lwa ki kay wegle lendoustwi touris, agrikilti epi envestisman. 
Pami se lwa-a ki kay gouvene lendoustwi agrikol-la, Gouvedman kay pwezante yonn ki kay pini pa selman se moun-lan ki ni labitid vole podwi jaden lezot, me osi se moun-lan ki ka achte lanmen yo an. 
Pou wegle zafe sala, lwa-a kay intwodwi kat idantite spesyal pou moun ki ka plante jaden epi pou wivandez.
Gouvedman kay pwezante osi an lwa ki kay gouvene lendoustwi fig peyi-a. 
I kay ni lwa pou konmpani ki ka achte fig; sa ki ka vann fig; sa ki ka vann matiwo fig; sa ki ka plante fig; sa ki ka kontwole dizis fig. En ling di lendoutwi touris, la kay ni lwa pou wegle tout se difewan sekte-a pou asiwe ki sa ki ni lentewe en lendoutwi-a, a nenpot nivo, kay sa fe biznis yo adan an fason ki jis epi wezonab.

Misye Pwezidan, Misye Speaker, sa se se demach-la Gouvedman mwen an ka envite tout moun sipote pou avanse devlopman pep-la ek peyi nou an, an se tan difisil sala.
Ewezman, listwa nou se listwa an pep ki konnet soufwans epi twibilasyon, me ki ewisi bati an peyi solid kan menm. 
Nou apwann ki si la pa te ni lapenn, I pa te kay ni lajwa; epi si i pa te ni kawenm, i pa te kay ni livenaj. 
Konsa mwen ka pwedye Bon dye pou bay nou lafos ek kouway pou entanme twavay-la ki ni pou fet la. 
Mwen kapwedye benediksyon di Dye asou peyi-a, epi lape, pwospewite ek lajwa asou tout Sent Lisyen.

