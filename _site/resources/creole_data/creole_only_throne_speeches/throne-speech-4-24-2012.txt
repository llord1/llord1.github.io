Misyé Pwézidan, Misyé Speaker
Mwen té kay avoudwé vini isi-a jòdi-a pou pòté bon nouvèl, pou di’w tout bagay an nòd, pou di’w péyi-a sennésòv. 
Mé, malèwèsman, jès pa dwèt.
Tout oliwon latè-a, bagay an siwèksyon: lékonomi anchay gwan péyi an fayit, sitwayen ka fè konba épi gouvèdman-yo an lawi péyi-yo. 
Moun ka hélé toupatou: pa ni twavay, pwi machandiz ka mouté, épi an menm tanan lézotowité ka mandé pèp-la pou fè pli and pli sakwifis.

Mé sé fo nou pa désèspéwé. 
Sé pa Sent Lisi yonn ki an sitwasyon-sala. 
Jik gwan péyi ki té ni mwayen an tan pasé, asé mwayen pou endé lézòt péyi kon san-nou-an, ka touve kò yo an go difikilté atjwèlman. 
Nou pa sa dépann asou yo kon avan pou lonjé lanmen ban nou. 
Lè-a ja wivé pou nou endé kò-nou, pou kwiyé asou wézèv-nou, asou fòs-nou, détèminasyonnou, asou kwéativité-nou, lafwa-nou pou bati péyi-a nou ka kwiyé san-nouan.

Sé an twavay ki ni pou fèt. 
Sé an lison nou ja apwann dépi lontan. 
Nou Sent Lisyen konnèt sa’y vlé di twavay wèd; nou konnèt sa yo ka kwiyé tan manyòk; nou konnèt miz. 
Ou pé menm di nou ja gwajé mizè. 
Mé nou pa té moun pou kité twakasman défè nou, kwazé lèspwi-nou, détwi jèwténou. 
Lè ou tann palé di “koudmen”, ou konpwann kisa sa vlé di – sa sété vwéman kawaktè Sent Lisyen.- lonjé lanmen bay yonnalòt, sipòté yonnalòt,
kaché défo yonnalòt, hosé né yonnalòt, wéjwi an siksé yonnalòt.

Me, dènyeman, adan pami nou pwan labitid dépann asou lézòt pou tout sa yo bizwen; asou gouvèdman sitou, asou légliz, asou vwazinaj-yo. 
Tou bonnman sé jou-sala, adan di nou vlé labizwen tou fèt. 
Nou vlé doubout èspéwé manjé fwi twavay épi laswè lézòt san fè an chif pou endé kò-yo;yo pwan labitid asiz épi atann lézòt pou touvé wépons pou pwoblenm yo kwéyé pou kò-yo. 
Adan di nou pa pawé pwan wèsponsabilité pou aksyonnou menm, jijéwè òfè kò-yo pou endé konmin-yo, ében, vil-yo ében péyiyo. 
Sa sété pa lattitid sé moun-lan ki bati péyi-a nou konnèt jòdi-a, épi tout siksé-a épi bon wilonmen-an nou ka jwi-a, épi nou ka pwan pou lajan kontan-an.

Sé pou nou viwé adopté sé lattitid sala si sé pou nou wanjé sitwasyon péyia ka touvé kò’y-la an sé tan difisil sala. 
Sé fo nou fè’y, pa sèlman pou kònou menm, mé pou sé manmay-la ki ka vini-an. 
Nou ni lobligasyon-an pou endiké yo, pou byen élivé yo, pou moutwé yo valè twavay, disiplin, wèspé épi détèminasyon, pou moutwé yo mannyè pou agi épi yonnalòt, épi menm mannyè pou pa dakò épi yonnalòt san violans ni lawaj.

Misyé Pwézidan, Misyé Speaker, Misyé, Médam,

Gouvèdman sav anchay moun méfyé tout sé chanjman sala yo ka pwopozé-a. 
Tout sa ka akablé yo. 
Yo pa asiwé ki mannyè sé démach nèf sala kay afèkté yo, fanmi-yo, biznis-yo. 
Me Gouvèdman ka di yo pa bizwen pè. 
Si nou tout mété tèt-nou ansanm, nou tout kay jwi sé bennéfis-la.


Mé sé pou nou doubout kalandjé, épi pwan sé disizyon-an ki nésésè-a, menm si yo difisil. 
Mé nou enmen dispité. 
Byen défwa pwogwé pou nou sé lavé lanmen, swiyé atè. 
Nou té ni disizyon pou pwan asou WASCO, pa èkzanmp; nou palé, palé, palé, epi anyen di fèt. 
Nou koumansé twavay asou asiwans santé, mé nou sispann li. 
Nou té wè lendoustwi fig-la té an twaka, i té malad, mé chak fwa nou té simye mété an plasta asou malenglan, kon yo ka di, plito nou té chaché an vwé djéwizyon. 
Mé nou pa sa kontiné konsa, Misyé Pwézidan, Misyé Speaker, Misyé, Médam, To ou ta , chouval péyi-a kay ni pou chanjé pa, pou pwan lawout difisil-a, si sé pou nou pa wété bòdaj chimen-an, épi gadé siksé épi dévlòpman pasé.

Avan i twò ta, annou soukwé sonmèy sòti an zyé-nou, annou lévé, annou bay kò-nou ganm, annou bay kò-nou dévès, annou mété tèt-nou, sajès-nou, kouway-nou, konfyans-nou, tjè-nou, lèspwi sen nou, tout kò-nou èk lam-nou ansanm pou touve sé solisyon-an nou ni bizwen-an, pou pwan sé démach-la ki nésésè-a, pou mennen Sent Lisi douvan, pou pwan plas-la i méwité-a anpami sé lézòt péyi latè-a.

Misyé Pwézidan, Misyé Speaker
Gouvèdman ni anchay lwa pou pasé diwan sèsyon Paleman sala: lwa ki kay gidé épi wéglé dévlòpman ékonomik péyi-a, pa èkzanp, wéjim taks péyi-a, twavay,santé, kwim, sékouwité, endikasyon, tourism, agrikilti, lénèji, épi lwa ki ka konsèné fanm, manmay, jennès épi gwan moun.


An ling di biznis, Gouvèdman kay entwodi tax VAT-la,( èskizé mo anglé-a; nou ka touvé an mo kwéyòl pa li touswit) pou wéglé mannyè moun kay péyé taks. 
Kon i yé atjwèlman-an, sé pa an gwan kantité moun ében biznis ki pa péyé taks asou salè-yo, apwé Gouvedman wimèt yo sa yo dépansé asou bagay kon asiwans, lentéwé asou lajan bank pwété yo pou achté kay yo, dépans pou dépandan yo, épi bagay konsa. 
Anchay diskisyon ja pwan kou asou zafè VAT-la, épi sé sé wézilta sé diskisyon-sala ki kay désidé ki sa ki kay alé an lwa sala.
An ling di santé, Gouvèdman kay entwodi lwa ki kay wéglé mennajman lopital nèf-la, paski si nou pa chanjé mannyè nou kay mennajé sé lopital piblik nou-an, sa nou kay ni sé go édifis sèlman, pa kalité sèvis santé-a pèp-la méwité-a.

Misyé Pwézidan, Misyé Speaker,
La ni anchay twavay ki ni pou fèt. 
Gouvedman pa sa fè’y pa kò’y. 
Sé nou tout ki nou pou vini ansanm pou wè ki’y fèt.
Sé pou nou vini ansanm an kay-nou, an lékòl-nou, an kay lapawès-nou, an biwo nou épi ofis-nou, anba pyé mango, bòdlanmè, an jaden-nou; anfin toupatou, pou pwan sé disizyon-an an ki an lentéwé péyi-a. Nous sa twavay ansanm si nou mété lidé nou asou’y, paski la pa ni anyen ki pa sa fèt si lidé nou tout dakò.





