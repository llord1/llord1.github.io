Dépi nou tout lévé, nou apwann ki, lè an moun wivé ventenyen lanné do laj, I pas timanmay ankò. 
I ni wèsponsabilité pou kò’y. 
An menm mannyè-a, nou pé di ki, lè an péyi wivé sélébwé ventenyen lanné endépandans, péyi sala ni pou doubout asou kont kò’y. 
Lanné pochenn, lanné dé mil, Sent Lisi kay òbzèvé ventenyenm lannivèsè endépandans li. 
Lanné pochenn, lanné dé mil, sé koumansman yon lépòk nèf, yon millennyum nèf. 
Avan nou menm mété pyé nou douvan pou antanmé lépòk nèf sala, sé fo nou mandé kò nou dé o twa kèstyon: Ki kalité pwépawasyon nou Sent Lisyen ja fè pou endé nou tjenn tèt nou anlè dlo, pou éwisi pami lézòt an lépòk nèf sala ki ka vini an?
Tout sé pas-la nou ja pasé a, ès yo éwisi fè nou pli fo, pli détèminé, pli solid, ében ès nou kité yo démòwalizé nou, détwi lèspwi nou èk lam nou, jikatan nou vini moun ki pa sa katjilé pou kò yo? 
Es nou sé moun ki ka chanjé lidé nou silon mannyè van-an ka vanté?
Annou sèvi lanné sala, lanné mil nèf san katwiven nèf sala, pou wéfléchi, pou katjilé.
Annou doubout épi pwan tan nou pou wéfléchi asou ki pwogwé nou ja fè; ki sa nou pòkò éwisi fè; ki kalité moun nou yè; ki diwèksyon nou vlé pwan an tan-an ki ka vini an. 
Pou lèstan lanné sala, annou mété Sent Lisi asou lèkzibisyon touléjou. 
Annou fè kò nou chonjé tout sa ki bon èk positif nou kapab fè. 
Annou moutwé lèstan latèa nou ja éwisi fè épi sa nou kapab fè toujou. 
Annou sèvi lanné sala pou sélébwé Sent Lisi; pou wanfòsé tout sa ki bon pami nou; pou èzaminé konsyans nasyonal nou; pou anbéli èk dékowé péyi nou èk konminoté nou. 
Sé pa paski nou pa no mwoyen kon lézòt pou nou tjenn kò nou malfouti.

Diwan lanné sala, Gouvèdman mwen kay koumansé pwan sèten démach pou adwésé plisyè pwoblenm sosyal ki ka kontiné afèkté lé pli maléwé pami nou.
1. Gouvèdman ni lantansyon établi an kèz spésyal ki yo kay kwiyé “The James E.Belgrave Social InvestmenFund” pou endé moun ki ka wété an sèten konminoté pòv pou établi ti antwépwis yo menm, pou wann yo\ mwens dépandan asou lézòt pou bay yo twavay.
2. Gouvèdman kay fè manèv pou fè’y pli ésé pou moun ki pa ka twavay pou anchay lajan pou achté an pwopyété pou bati kay yo. 

Avan mas lanné pochenn, Gouvèdman mwen kay lansé yon pwojé ki kay diwé senk an pou éséyé genyen about pwoblemn sala.
Lanné sala nou ka touvé kò nou adan an kat chimen. 
Dèyè nou, sé listwa nou; douvan nou sé yon lépòk toutafè nèf. 
Annou pwan lokasyon sala pou wéfléchi asou pawòl chanson nasyonal nou, pou gidé nou asou mannyè pou nou konpòté kò nou an tan-an ki ka vini an. 
Sé lajistis, lavéwité èk lachawité ki kay endé nou wéalizé sa nou ka swété yonnalòt – sa vlé di, pwogwé nasyonal épi linyon sosyal.
