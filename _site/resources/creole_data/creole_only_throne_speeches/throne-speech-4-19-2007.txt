Madanm Pwezidan, Madanm Speaker, Pou li dezyenm fwa depi wonz desanm 2006, mwen ka sezi lokasyon-an pou adwese tout manm Parleman epi tout Sent Lisyen pou pwezante pwoje twavay Gouvedman peyi-a pou sesyon nef-la ki ka koumanse-a. Pwemye fwa-a, li nef janvye lanne sala, mwen te ponmet ki Gouvedman te kay fe tout sa i te pe pou fe lavi pep peyi-a pli alez. 
Se pou wezon sala Gouvedman ja antanme diskisyon epi plisye entewe lot peyi pou we ki mannye yo sa ende nou avanse pwogwam developman peyi nou-an.
Me, Madanm Pwezidan, Madanm Speaker
La ni anchay lot twavay ki ni pou fet an peyi-a. 
Se fo nou kontine pwan tout kalite demach pou devlope, epi avanse, pa egzanmp, sistenm lendikasyon epi sistenm sante peyi-a. 
Tout moun ka hele kont kalite movez disiplin epi kwim an sosyete-a. 
Me se pou nou koumanse atake se pwoblenm sala an se lekol peyi-a. 
Konsa se lantansyon Gouvedman pou wanfose lwa-a ki ka wegle lendikasyon, pou bay met lekol epi otowite legliz ki ka mennaje lekol pli wesponsabilite pou pwan se demach-la epi fe se chanjeman-an ki nesese.
Nou ni twavay pou fe anko asou lendustwi fig-la. 
Pou eseye awive about adan se pwoblenm sala, Gouvedman kay entwodwi lwa pou mennen tout Konpanni fig viye ansanm pou ameliowe kalite sevis-la yo ka bay se plantefig-la. 
Epi pou ende pa selman moun ki an fig, me osi an lot tibisnis, Gouvedman kay viye etabli an Bank Devlopman.
Mwen te pale denyeman asou chanjeman ki bizwen fet asou Labour Codela. 
Toutswit Gouvedman kay etabli an Konmite pou egzamine lwa-a epi pou pwopose se kalite chanjeman-an ki kay satisfe tout sekte ki ni lentewe an lwa sala â€“ Gouvedman, Anploye, Twavaye, Sendika.
Me Madanm Pwezidan, Madanm Speaker pou vini about tout se gwan twavay sala nou ni pou fe-a, nou kay ni pou depann asou labenediksyon, poteksyon epi mizewikod di Dye. 
Se li ki Met. 
Paski menm si nou, lonm, ka pwopose, se Dye, Gwan Met-la ki ka dispose.