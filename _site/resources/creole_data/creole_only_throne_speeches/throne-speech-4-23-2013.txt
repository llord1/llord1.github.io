Misyé Pwézidan, Misyé Spika, lagwas di Dyé mennen nou viwé ankò an kay Palman péyi-a pou wéfléchi asou léta santé péyi-a dépwi dènyé fwa-a nou té asanblé isi-a; pou désidé si nou bizwen an pij pou nétwayé tout sa ki pa bon an sistenm-li; ki médikanman nou ka pwopozé pou viwé bati santé’y; ében ki tizann nou ni pou pwan pou fòtifyé nou pou gwan twavay-la ki kay nésésè pou mété péyi-a asou an pwen d’apwi solid, pou mété’y annòd pou’y sa wésisté sé défi-a i kay wankonté-a.
La ni an pawòl ki di ki, ou pa sa sav ki koté ou ka alé si ou pa sav ki koté ou sòti. 
Konsa annou pwan an ti moman pou wéfléchi asou an mòso listwa péyi-a pou nou sa apwésyé kalité chanjman-an nou ni pou fè pou Sent Lisi sa floté an lanviwonnman ékonomik entènasyonal-la an sé tan nèf sala.

An avwi mil sèt san swazant-twa, ègzaktanman dé san senkant lanné ki pasé, pwèmyé plantasyon kann twapé établi an Vyé Fò. 
Lendustwi kannlan, épi sik, wonm èk go siwo, anwichi anchay go pitja lòt péyi, mé pou awèl-nou sété lèsklavaj épi mizè. 
Yo gwajé mizè, yo manjé mizè, mé kon nou ka di souvan, lavi kontiné. 
Pèp péyi-a tjenbé fò, jikatan lendoustwi sik-la twapé kò’y an désandan épi finalman i dispawèt. 
Senkant lanné ki pasé, an 1963 an lendustwi nèf antwé: Fig. 
Pou pwèskè kawant an fig sété mèt épi go pitja. 
Lò vè , nou tè ka kwiyè’y (Green Gold). 
Mé fig-la, kon kann-la avan’y soufè menm sò-a. 
Konsa nou chanjé tak, nou chanjé pa, pou anbwasé lendustwi tourism. 
Bagay ka maché pyam pyam pou li moman, mèsi Bondyè, mé sé fo nou pa pwan sa pou lajan kontan. 
Sé pou nou fè pwépawasyon pou si antouléka.

Chanjman-an ki ni pou fèt-la sé an sèvèl-nou, an mannyè-nou. 
Pyès péyi pa ni anyen ka tjenbé ban nou. 
Sé nou ki nou pou désidé ki sa nou vlé planté, ki kalité ékonomi nou vlé établi, ki langaj nou vlé palé, ki valè nou vlé moutwé ich-nou, ki moun nou vlé pou jan-nou. 
Konsa si nou vlé fè pwogwé, si nou vlé siksé épi pòspèwité, sé pou nou mété bagay an plas an péyi-nou pou ich-nou sa éwityé. 
Péyi-nou-an pa ni lò, i pa ni lwi, i pa ni dianman. 
Sa nou ni sé sèvèl pèp-la. Sé sa ki twézò-nou. 
Sé sa nou ni pou chéwi épi sèvi pou bennéfis péyi-a. 
Pa kité pyès divizyon, ant ni nwè ni blan , ni blé ni vè, ni wouj ni jòn, anpéché nou fè sa ki ni pou fèt la.


Misyè Pwèzidan, Misyè Spika, byen dèfwa nou ja tann di “Chouval chanjè mèt, i chanjé pa.” 
Mè si nou dakò pou machè ansanm pou awivè a an sèten dèstinasyon, menm si nou ni pou chanjè mèt asou lawout, nou pa obligè chanjé pa si bagay ka alé byen. 
Sé pou wézon-sala nou bizwen an kat nasyonal pou gidé nou, pou ban nou diwèksyon pou swiv twajé-a nou kay désidé asou-a ansanm. 
Lè ou kay tann palé di National Vision and Strategy an sé jou-a ki ka vini-an, sé sa sa vlé di. 
Ou kay tann palé osi di an National Forum, an Konsit Nasyonal Asosiasyon jan biznis ka pwoposé pou endé péyi-a fè pwogwé an ling di biznis, pou viwé mété Sent Lisi pwèmyé pami sé lézòt péyi Kawaib-la an sa ki ka konsèné mannyè nou ka fasilité biznis.
Dènyèman, Gouvèdman piblié an wapò asou mannyè i pwopozé kondwi wilasyon ant Sent Lisi épi lòt péyi latè-a, paski sé wilasyon sala enpòtan pou dévèlòpman ékonomik èk sosyal péyi-a. 
Nou kay wanfòsé sé wilasyon-an nou ni déjà épi péyi kon Langlitè, Laméwik, Kanada, la Fwans, Lilyon Uropéen, Cuba, Japon épi Vennizwèl, mé nou ja koumansé palé sèwèzman épi lot péyi kon Ostrali, Brézil, Kuwait, Chili, Taiwan épi Mèksik.
Nou entéwésé osi pou pousé diskisyon èk dialog épi Lafwik, péyi gwan awèl-nou.

Dènyèman osi, Gouvèdman piblié an lòt wapò asou gwan konsiltasyon-an ki té koumansé konmen lanné ki pasé-a asou chanjman nou té kay vlé fè an Konstitusyon péyi-a. 
Wapò-a ka pwopozé yon san katwiven dis (190) wékonmandasyon épi anchay lòt katjil Sent Lisyen toupatou vlé mété douvan pou konsidéwasyon Palman péyi-a.
Tout sé démach sala kay fè pati go kat nasyonal-la mwen té mansyonnen toutalè-a. 
Nou ka envité tout sa ki sa pou patisipé an sé diskisyon-an ki kay pwan kou-a.  
Toulézanné, an diskou sala mwen ka pwézanté an Kay Konsit péyi-a manm Gouvèdman asou tou lé dé fasad ka kwiyé asou yonnalòt epi asou tout pep péyi pou mété diféwans-yo asou koté, pou vini ansanm, pou twavay ansanm pou lapéti péyi-a. 
Mé i pa sanm nou ka éwisi. 
Nou pa ka wè djè klè. 

Mé, Misyé Pwézidan, Misyé Spika, la ni an konmézasyon ki ni pou pwan kou an péyi-a atjwèlman avan’y twò ta.
An konmézasyon asou lendikasyon, santé, sékouwité, lénègi, produktivité, asou lanviwonman, pami dót. 
Sé pa pou nou èspéwé lè tout disizyon ja fini fèt pou adan di nou koumansé kwititjé yo. 
Nou ni labitid-la, malèwèzman, pou èspéwé jis lè chouval-la ja galopé épi i ka désann chimen-an a gwan kòd, a gwan galo, pou nou vlé fèmé lapòt létjiwi-a. 
Diwan sèsyon Palman sala, Gouvèdman kay pwan démach pou enkouwajé tout sé kalité diskisyon sala tout oliwon péyi-a.
Nou vlé tann vwa tout moun.

Misyé Pwézidan, Misyé Spika, anchay pawòl ja palé isi-a bon maten-an, an langlé épi an kwéyòl. 
Mwen pa kay di “Sa ki tann, tann”. 
Plito, mwen ka plédé tout moun “Kouté byen, pa kasé bwa an zòwèy-ou” Nou bizwen tout moun mété lanmen an gwan koudmen nasyonal-la ki kay endé péyi-a pousé douvan lè sé mové tan ékonomik entènasyonal-la éklèsi. 
Sé pa pou di nou pa ni modèl ében ègzanmp pou swiv: moun ki ja fouyé fondasyon épi mété pilotwi pou twavay-la ki ni pou fèt-la. 
Si la ni yon lison tout sé moun-sala ja moutwé nou, sé ki pa tout bagay ki sa fèt tout swit; gwan twavay pa ka fèt an dé jou. 
Sé pasyans ki fo. 
Chonjé la pawoli ansèt-nou.
“Epi pasyans, ou sa awivé tiwé boyo bètwouj”. 
Pa ni anyen ki pa posib épi détèminasyon, bon konpwann èk lagwas di Dyé.

Misyé Pwézidan, Misyé Spika, I lé pou nou touvé kòy-nou; pou touvé lidantité Sent Lisyen-nou; pou touvé bon natiwèl-la nou ni an fon tjè-nouan ki kay endé nou vini ansanm, pou twavay ansanm, pou vini about difikilté-nou ansanm, kon yon pèp. 
I kay bokou pli mèyè pou nou chanjé sa sa ki bizwen chanjé atjwèlman, a sézè isi, plito nou èspéwé pou denmen, pou an lòt jou, an lòt tan.
Si pa sa, nou pa kay ni anyen ki vo valè pou ich-nou éwityé. 
Sé pou nou anbwasé wèsponsabilité-nou. 
Nou pa sa kité lapèwèz anpéché nou pwan sé disizyon-an nou ni pou pwan-an.
Sé pou nou pwan towo-a pa kòn-li épi lité épi’y jikatan mété’y atè.