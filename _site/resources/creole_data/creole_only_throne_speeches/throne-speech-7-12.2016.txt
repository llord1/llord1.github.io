Misyé Pwézidan, Madanm Speaker
Mwens ki twa mwa ki pasé, Paleman péyi-a té vini ansanm pou ouvè an sèsyon nèf, silon lizaj sistenm gouvèdman péyi-a. 
Jou sala, anons té fèt ki ilèksyon té kay tjenn an péyi-a nenpòt lè, pou envité pèp-la chwézi gouvèdman-an i té kay vlé kondwi péyi-a an sé tan-an ki ka vini-an. 
Kon di, kon fèt. 
Li 6 jwen pasé, pèp péyi-a – ni sa ki voté, ni sa ki pa té entéwésé – fè chwa-yo. 
Jòdi-a nou asanblé pou ouvè pwèmyé sèsyon yonzyenm Paleman péyi-a anba an gouvèdman nèf. 
Gouvèdman nèf sala ka aksèpté go wèsponsabilité sala avèk anchay imilité. 
Mé I ka aksèpté osi ki wèsponsabilité sala ka èkzijé ki i twavay pou potjiwé bay tout Sent Lisyen, pou endé yo avansé kò-yo, pou améliowé kondisyon épi kalité lavi-yo. 
Pli ta nou kay palé asou sèten sé démach-la Gouvèdman-an kay antanmé an diwan pwèmyé sèsyon Paleman sala.

Sé donmaj ki, silon sistenm denmokwatik péyi-a. apwé an ilèksyon, i ka ni pèdan épi ganyan, épi sé ganyan-an ni dwa pwan tout. 
Mé si nou kwè vwéman pawòl-la ki di ki “Lapawoli di pèp sé lapawoli di Dyé”, la pa ni pèdan. 
Nou tout sé ganyan, paski nou moutwé moun tout oliwon latè=a, ki nou Sent Lisyen, sa kontiné fè zafè-nou apwé an ilèksyon avèk sivilité, avèk wèspé pou yonnalòt. 
Konsa nou tout sa sélébwé épi pasyon ék jénéwòsité opwé yonnalòt.


Sè vwé ki Sent Lisi sé an ti péyi, mé la ni anchay diféwans, anchay divèsité pami nou, lézabitan. 
La ni sa ki ka sipòté diféwan pati politik; sa ki ni mwayen épi sa ki ka wè mizé.
Nou ka viv an diféwan konminoté anba diféwan kondisyon; la ni jennès, gwan moun, vyé moun; la ni nonm, la ni fanm. 
Nou tout pa ni menm lidé, menm katjil, menm wèv. 
Mé Gouvèdman péyi-a siposé sé an gouvèdman pou tout sitwayen. 
I ni wèsponsabilité-a pou ouvè chimen bay tout moun, sitou sé sa ki ni pli bizwen a. 


Misyé Pwézidan, Madanm Speaker
Chak fwa an gouvèdman nèf antwé, ou ka tan palé di la kay ni an apwòch nèf an mannyè yo kay gouvèné péyi-a. 
Mé, sé pwèskè toujou an ka di “Tou bon, tou nouvo”. 
Yonn, dé mwa pli ta, anyen di fèt. 
Mé kou sala Gouvèdman kay fè asiwé ki i mété an plas sèten démach ki kay bay pli moun pli chans épi pli lokasyon pou patisipé an disisyon asou mannyè bagay kay maché an péyi-a.

Nou ni lantansyon koumansé an Paleman-an menm, pou ankouwajé pli bon konpwann pami manm Paleman asou toulédé fasad Kay Konsit-la, pou avansé pli vitman dévlòpman péyi-a.
Annou gadé yonn ében dé sé démach-la Gouvèdman ka konsidiwé-a.

Magwé an Bidjé té touvé pwézanté an Paleman-an avan ilèksyon, la pa té janmen ni òpòtinité-a pou diskité mannyè-a sé pwojé-a té kay touvé finansé. 
Sé fo kalité diskisyon sala pwan kou. 
Nou ka wimèsyé Bank Santral OECS-la, Bank Dévlòpman Kawaiben-an, Bank Mondyal-la, épi Fon Monétè Entenasyonal-la (IMF-la) pou lasistans-la yo pwomèt la an matyè sala.

Chèk tan ki pasé, an Wapò asou mannyè péyi-a pé wéfomé Konstitusyon-an ki ka gouvèné’ylan té touvé pwézanté an Paleman pou diskisyon. 
Mé jik an jou kon jodi, pa yon mo asou ki diwèksyon nou ka pwan asou sijé sala. 
Nou kay wésisité’y; nou kay envité piblik-la diskité sé wékonmandasyon-an, avan nou viwé pwézanté’y an Paleman-an pou an disisyon final.
Pou li moman, bò fin mwa Oktob-la, la kay ni an bèsman asou taks VAT-la, mé épi lantansyon-an pou tiwé’y konplètman pli ta.

A pati di Sèptanm la kay ni an hosman an lajan nou kay mété pou pwogwan twanspò épi nouwiti manmay lékòl (sa nou ka kwiyé an anglé ”school-feeding programme”-lan); la ka ni an bèsman toutswit asou sa nou kay péyé pou lisans machin.
I ja pasé lè pou Lopital Sent Jude ouvè. Malad péyi-a méwité pli mèyè; I ja lè pou jennès péyi-a wéklamé Stad Spòtif-la ki nou té potjiwé bay yo-a. 
Gouvèdman kay pousé kò é lam pou wè sa fèt pli vit ki posib.

Dépi tan fè tan, dépi jab menm té ti manmay, péyi-a ka tan palé di plan pou dév lopé sé vil èk sé vilaj-la an sud péyi-a. 
I ja pasé lè pou dèliwvé asou tout sé pwomès sala, pou bay sé lézabitan-an an wèt péyi sala, lèspwa, asiwans èk jèwté.
Sé démach sala, Gouvèdman ka òfè pou li moman kon soulajman, mé, an sé mwa-a ki ka vini-an i kay pwézante projé twavay-li an pli gwan détay. 

Misyé Pwézidan, Madanm Speaker
Sent Lisi sé an ti péyi, mé nou sa toujou touvé mannyè pou débwiyé kò-nou lè bagay pa bèl.
Sé konfyans sala nou ni an nou menm-la, lanmityé-a épi jénéwòsité-a nou ni pou vwazen nou-an ki ka endé nou mété dispit, wivòt, asou koté pou lapéti péyi-a. 
Jòdi-a nou doubout adan an kat chimen. 
Nou ni an go disisyon pou pwan. 
Viwé koté nou sòti-a, épi dé bwa-nou kasé, twennen an go chay halékasé dèyè nou; ében mawé wen-nou, hosé zépòl-nou, tjenbé lanmen yonnalòt épi pousé douvan. 
Sa ki ja pasé, ja pasé. 
Nou pa oblijé obliyé’y paski nou pé fè menm lèwè-a ankò. 
Mé annou sèvi’y kon lison pou endé nou avansé épi mennen péyi-a – tout moun an péyi-a – douvan. 
Sé divwa-nou; sé wèsponsabilité-nou; sé léwitaj – la nou kay kité bay manmay péyi-a; léwitaj yish-nou; sé kontwibusyon-nou bay sivilizasyon latè-a; mé sitou sé sa Gwan Mèt-la ka èkzije di nou.