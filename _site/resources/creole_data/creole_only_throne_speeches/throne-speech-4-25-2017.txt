Misyé Pwézidan, Madanm Speaker,
Nou ka wimèsyé Dyé Tou-Pwisan pou posibilité-a I pwézanté nou-an pou asanblé an Kay Konsit sala jòdi-a pou ouvè dézyenm sèsyon yonzyenm Paleman péyi-a. 
Kon lakoutim, nou ka sèvi lokasyon-sala pou wéfléchi asou kondisyon péyi-a: ki sa ki ka maché byen, ki sa ki pa djè kòdyal, ki sa ki ka afèkté nou, ki démach, ki mannèv nou ni pou antoupwann pou pousé Sent Lisi douvan, pou bati an Sent Lisi nèf. 
Sa pa lè pou nou gaspiyé tan, pou chaché chikann enitil épi yonnalòt, pou lévé konba ében wivòt épi yonnalòt. 
Poutji? 
Paski nou tout ni wèsponsabilité-a poupousé péyi-a douvan, pou asiwé ki i fè pogwé, pou wè ki i éwisi an sé tan-an ki ka vini-an. 
Nou wèsponsab paski nou sé Sent Lisyen, nou sé sitwayen Sent Lisi. 
Lè défen Sir Derek Walcott té di bay tout jan latè-a ki i sé jan Sent Lisi, sé la i sòti, sé la i fèt, sété pou fè yo sav kouman i té enmen péyi’y, kouman i té santi kò’y wèsponsab pou wè ki péyi-a fè kalité pwogwé-a ki té kay fè’y jwi siksé-a i méwité-a.
Konmen di nou ja janmen doubout pou mandé kò-nou vwéman sa sa vlé di lè nou di nou sé Sent Lisyen? 


Dé mwa ki pasé, pandan sélébwasyon twant wityenm lannivèsè endépandans péyi-a, lézotowité mandé nou pou wéfléchi asou an pawòl senp. 
“Mwen sé Sent Lisi” (an Anglé, “I am Saint Lucia”). 
Sa ti mo pawòl sala vlé di sé, “Nou sé Sent Lisi. 
Sé fo nou pwan wèsponsabilité pou kò nou, pou Sent Lisi, pou dévlopé kò nou, Sent Lisi, pou pwan démach pou anméliowé kondisyon-nou, kondisyon Sent Lisi; kondisyon nou tout–piti kon gwan, wicha kon lépòv, wouj, jòn, vè ében blan. 
Nou sé Sent Lisi. 
Nou pé pa toujou dakò épi yonnalòt, mé pou lapéti siksé péyi-a, sé fo noutouvé mannyè pou di yonnalòt “Atan”. 
Epi fiksé zyé-nou asou dévlopman diwab labèl Helenn nou-an. 
An Chanson Nasyonal péyi-a nou tout dakò ki, sé jou sala
 Sa pa tan wivòt èk konba
 Té twoublé lavi nou tout
 Mètnan, syèl-la éklési
 An lawout nèf ouvè pou nou
Annou pa kité lèspwa lawout nèf sala, lèspwa Sent Lisi nèf sala, tounen lèspwa mal papay. 
Sé fo lèspwa sala pwodwi fwitaj an labondans. 
Sé wèsponsabilité nou tout, wèsponsabilité chakan di nou. 

Misyé Pwézidan, Madanm Speaker
Diwan lanné-a ki pasé-a lanmò vizité dé gwan gwèk péyi-a – Sir Derek Walcott épi Sir Dwight Venner. 
Annou sèvi sé dé jantiyom-sala kon mòdèl pou mannyè nou ni pou antanmé gwo twavay-la ki bizwen fèt la pou bati an Sent Lisi nèf. 
Gouvèdman ka pwan douvan épi plisyè progwam nèf i kay entwodwi an ling di lédikasyon, lasanté, lasistans sosyal, lénèji, chanjman klimatik épi sistenm jistis péyi-a.

Gouvèdman ka konsidiwé lédikasyon yon lenvestisman ki ni pou fèt an pèp péyi-a, épi ki fo pwan kou dépi nanfans jiska la vyéyès. 
Nou kay wè, pa èkzanp, an pli go léfo asou pwogram pou piti zanfan dépi nesans jiska laj di wit an. 
An lòt projé kay endé omwen yon jenn moun an chak fanmi ki pa ni moyen pou kontiné létid-li o nivo kòlèj ében univèsité.
Gouvèdman kay kontiné wanfòsé sé pwogwam NSDC-a épi sipò sé létablisman konmès péyi-a. 
I ni lantansyon osi pou établi an lenstitusyon pou moun dézabil – sa ki avèg, sa ki soud, sa ki mwèt ében ki ni dòt pwoblenm dévlopmantal – paski yo ni dwa wisivyè menm kalité, menm nivo, lendikasyon kon lézòt. 

Kòlèj Sir Arthur Lewis kay kontiné twavay pou òfè pwogwam ki pli avansé pasé sé sa yo ka òfè-a kouwanman – pwogwam o nivo univèsité. 
An menm tan-an Gouvèdman ka avoudwé wè Kòlèj-la spésyalizé an lantwennman twavayè an lendoustwi hotèlyè péyi-a sito sé sa ki entéwésé vini kwizinyé. 
Osi, I ka avoudwé wè Kòlèj-la pousé pli vivman fòmasyon nòs pou sèvis santé péyi-a, mé osi pou sa ki entéwésé twavay lòt péyi. 

Misyé Pwézidan, Madanm Speaker
Pli an pli nou ka wè tout sòt enstitusyon ka vini établi progranm-yo an péyi-a. 
Gouvèdman ni an obligasyon pou asiwé ki sé pwogram-la yo ka òfè-a, solid, èk pa pyès bagay pach-pach. Konsa touswit nou kay entwodwi lwa pou wéglé létablisman sé enstitusyon-sala.

Misyé Pwézidan, Madanm Speaker,
Diwan lanné-sala, la kay ni anchay chanjman an sèvis santé péyi-a. 
Gouvèdman vlé mété an plas an sèvis ki kay potjiwé tout lézabitan péyi-a tout sa yo kay ni bizwen an ling di twètman maladi. 
Evidanman, nou kay ni pou chaché mannyè pou touvé lajan pou péyé pou sé sèvis-sala. 
Kouwanman, épi sipò Linyon Uropéen-an, lézotowité-a ka twavay pou dévlopé an mannèv pou finansé sèvis sala. 

Misyé Pwézidan, Madanm Speaker,
Klima latè-a an chanjman, Sa ka afèkté tout péyi, mé sitou ti péyi kon Sent Lisi. 
Toutswit, sé chanjman-sala kay détèminé ki kantité dlo péyi-a kay ni, ki kantité manjé nou kay sa podwi, ki mannyè sa kay afèkté santé-nou, ki kalité donmaj sa kay mennen asou lendoustwi péyi-a, asou sé chimen péyi-a. 
Lòjman péyi-a, anfen asou tout péyi-a. 
Sé jou-sala dézas ka pwan kou si vit – avan nou sòti anba yonn, anlòt ja asou nou – nou pa kay sa mennajé pa kò nou.
Konsayé-a nou kay ni pou alé ayè pou lasistans.
Gouvèdman ka kwiyé asou tout moun pou fè sa yo pé pou mennagé mennas-sala. 

Misyé Pwezidan, Madanm Speaker
Lè nou tann palé di dévlopman diwab, sé fo nou konpwann sa sa vlé di. 
Sa vlé di mannyè péyi-a ka mennaje zafè’y épi sa’y posédé pou potjiwiyé pou li pwézan, osi byen pou sé tan-an ki ka vini-an. 
Pou adwèsé sé dimann-sala, Gouvèdman kay wédoublé twavay-li asou sé sèktè-a I vlé bay pwiowité-a: sa vlé di, Tourism, Agrikilti, Lòjman, Lendoustwi épi Konmès epi sipò Bank Dévlòpman Sent Lisi-a. 
An ling di Tourism, Gouvèdman kay entwodwi an lwa nèf pou wéglé dévlòpman sèktè-sala. 
An Agrikilti, négosiasyon épi plisyè konpani Konmès lòt péyi ja byen avansé pou nou gwandi lèkspotasyon fig asou maché fwansé-a apati di lanné dé mil dizwit. 

Misyé Pwèzidan, Madanm Speaker
Sent Lisi, kon plisyè dòt péyi an wéjyon-an ni pou débat aktivité kwiminèl an péyi-yo menm, osi byen sa ki ka fèt pa lézétwanjé. 
An menm tan-an I ni pou fasilité konmès ki ka antwé épi sòti an péyi-a. 
Pou wéglé sa pli mèyè, Gouvèdman kay établi an Dépatman nèf pou potéjé épi mennajé bòn péyi-a. 
Dépatman-sala kay mennen ansanm Ladwenn, Limigrasyon, Polis Mawen épi Ministè Agrikilti. 

Misyé Pwézidan, Madanm Speaker
Sistenm jistis péyi-a ka ban nou maltèt. 
Mé sé fo nou pa dézèspéwé. 
Syèl-la ja koumansé anbéli. 
An sis mwa, Twibinal Jistis-la éwisi mennen about pli pasé twa san plent kwiminèl, èk lanné pasé i éwisi tjenn plisyè mil lodyans lanné pasé. 
Gouvèdman ka pwan lokasyon sala pou aplodi siksé wimakab sala. 
Mèsi pou sakwifis sala épi twavay wèd sala ki té nésésè pou podwi kalité wézilta sala. 

Bagay ka boujé piti a piti. Labowatwa médico-légal-la – sa nou kwiyé an langlé “Forensic Lab-la – ouvè alafen.
Gouvèdman canadyen-an kay sipòtè fòmasyon manm Polis, Biwo Potjiwè Jénéwal-la épi sa Diwèktè Pouswivan Piblik-la (an anglé nou ka di “Director of Public Prosecutions (DPP)”. 
(Padon, mé nou ni pou entwodwi sé mo kwéyòl nèf sala an diskou piblik-nou, si nou vlé pousé kwéyòl-la douvan). 
Pou sipòté sé pwogram sala, Gouvèdman kay mété sèten lwa an plas. 
Pami yo: An lwa pou potéjé lidantité témwen ki pitèt pé an danjé si moun konnèt kimoun yo wé.
Yonn ki kay anpéché moun sèvi machin élektronik pou konmèt kwim; épi an lòt ki kay mété an plas démach pou pwan épi manmay anba laj ki konmèt kwim.

Malèwèzman, Misyé Pwézidan, Madanm Speaker,
Gouvèdman ka débat toujou épi zafè Wapo IMPACS-la pou éséye awivé about sitwasyon difisil sala.
Misyè Pwèzidan, Madanm Speaker, Anchay chanjman ka pwan kou oliwon laté-a sè jou-sala. Anchay pasdwa ka fèt, anchay vyolans, anchay déga. 
Natiwèlman sa ka fè nou antjèt. 
E mi dènyèman, Langlitè désidé kité Linyon Uropéen-an; la ni an ladministration nèf an péyi Laméwik; èk Lafwans kay chwézi an Pwézidan nèf mwa pochenn-lan.
Mè Gouvèdman Sent Lisi kay kontiné tjenn bon wapò-a nou ni-an épi tout sé péyi-sala pou bénéfis nou tout. 
Kanta pou CARICOM épi OECS-la, nou kay twavay kò é lam pou wanfòsé bon konpwann-lan nou ni pami nou-an pou mété bagay anòd pou sòvgad pwòspèwité wéjyon Kawaib-la. 
