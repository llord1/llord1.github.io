Madanm Pwezidan
Madanm Speaker
Sé twadisyon péyi-a pou koumansé chak sèsyon Paléman nèf épi an Diskou pwézanté pa Gouvènè Jénéwal péyi-a. 
Paski sa ka pwan kou toulézanné, sa vlé pa di nou pa ni pou pwan’y sèwèzman. 
O kontwè, sé diskou-sala tout Gouvèdman ka sèvi pou bay jan péyi-a wapo asou sa ki ka afèkté péyi-a, ki kalité anbètman yo ka waonkontwé, ki nouvo pogwé yo té kapab wéalizé, épi pou anonsé pwojé twavay yo an lanné-a ki ka vini-an.
Tout moun ka tann épi wè sa ki ka pasé an péyi-a, osi byen sa ka pwan kou oliwon latè-a: bon kon mové. Nou ka tann palé di dézas, katastwòf, ékonomi an fayit, aksyon kwiminèl; mé osi, gwan siksé a tout nivo, bon natiwèl pou yonnalòt, bon konpwann ant pèp épi péyi, lanmityé, lachawité, konpasyon pou pochen-nou. 
Konsa, tout moun sa apwésyé ki, épi tout sé boulvèsman-sala pa isi épi pa la, Sent Lisi ka touvé kò’y sé jou-sala an mitan an katchimen.
Koté pou tounen? 
Ki diwèksyon pou pwan? 
Si late té ka palé, nou pé té sa mandé’y. 
Mé kon’y yé la-a, sé asou bon syans-nou nou ni pou dépann pou désidé diwèksyon-an ki kay mennen péyia siksé. 
Sé fo nou byen chwézi, paski nou pé ni pou viv lèwèstan lavi-nou épi sé disizyon-on nou kay pwan-an an sé tan kwitik sala.

Madanm Pwézidan
Madanm Speaker
Sé pa pou di nou pa sav sa ki an lentéwé nou, épi an lentéwé péyi-a. Gadé ki mannyè, dènyèman, an Sèptanm lanné pasé, tout Sent Lisyen vini ansanm, san chikann, san dézagwéman, san mové zimè, san kouyontwi, pou twavay an lentéwé péyi-a. 
Difé St. Jude-la moutwé nou tout sa ki posib lè nou mété tèt-nou ansanm, lè nou pa égois, ében ka gadé twòp pou ko-nou. 
I moutwé ki nou ni lanmityé pou péyi-nou, pou pochen-nou. 
Médam é Misyé, si sé pou nou èspéwé dézas konsa pou moutwé belté kawaktè-nou, i kay twò ta; nou kay ni chans péwi! 
Sé pa lè mové tan asou’y pou’y kouwi kouvè kay-ou.
En palan di sa, Gouvèdman ka pwan lokasyon diskou-sala pou wimèsyé tout moun ki mété lanmen, diwan difé-a épi apwé, pou wétabli lopital-la: sé twavayè lopital-la, sé ponpyé-a, tout sa ki ka wèsté an vwazinaj lopital-la; tout sa ki fè kontwibusyon swé an péyi-a menm ében lòt péyi; gouvèdman, òganizasyon épi enstitusyon étwanjé; tout sa ki touve kò yo dékonpoté ében jennen paski yo pa sa sèvi Stadium-lan. 
Anfin, tout moun! 
Nou kay an pozisyon, an sé jou-a ki ka vinian, pou anonsé sa nou kay fè épi St. Jude Ankò tibwen, nou té kay ni an lòt dézas asou kont-nou, si mové tan sèk-la, mové kawenm-lan ki pasé-a té kontiné pli lontan. 
Kawenm-sala moutwé nou yonn, dé lison. 
Sé pou nou touvé mannèv pou konsèvé pli dlo; pou otjipé épi mennajé sous dlo oliwon péyi-a; pou doubout détwi lafowé péyi-a; pou potéjé lanviwonnman-nou. 
Menm si ou tann di ki lawivyè epi lanmè paka wifizé, se pa pou nou jété tout sa nou pa vlé andidan yo. 
Nou ka toufé yo.

Mé nou ni an lòt go mennas an padlapòt-nou sé jou sala. 
Sitouasyon kwim an péyi-a ni nou tout anbazoudi, ozabwa. 
Lè kwiminel koumansé ka ataké jis lalwa, ki sipozé potéjé nou, i lè pou nou doubout épi mandé kò-nou kèstyon. 
Ki mannyè nou touvé kò nou an sitouasyon kwitik-sala?
Kisa nou chak sa fè pou pansé ében djéwi maleng sala? 
A sézè isi, sé pa lè pou chaché koté pou mété blanm ében pou tounen do-nou asou sitouasyon-a. 
I ka afèkté nou tout, paski nou tout ka viv sé jou-sala an siwèksyon, épi an pèwèz, an kay-nou, an lawi péyi-a, épi menm an plas twavay nou.

Gouvèdman ka kontiné fè fòs kò’y pou anmilyowé sitouasyon-an pou wabat tout sé mennas-sala ki ka bay ti péyi-nou-an mové wilonmen. 
Yo kay pasé plizyè lwa nèf diwan sèsyon Paléman-sala pou wanfòsé sé sa ki ja la-a, mé nou tout ni wèsponsabilité pou sipòté épi potéjé sé lwa-sala. 
Sé sèl mannyè nou kay genyen about sé twakasman-an péyi-a ka èkspéwiansé sé jou-sala. 
Sé pa pou nou twété sé aksyon kwiminèl-sala kon moun difé pay kann. 
Pozisyon-an twé pli sèwyé pasé sa. 
Annou doubout ansanm. 
Débwiyé pa péché.

Madanm Pwezidan
Madanm Speaker
Tou piti kon nou piti, Sent Lisi pa manchòt.
Nou pa dènyé pyon adan an danm anpami sé péyi latè-a non pli. 
Nou sa doubout épi lé pli go péyi èk débwiyé pou kò nou. 
Jan Sent Lisi ka voyajé toupatou oliwon latè-a, épi koté yo twavésé, yo ka kité mak-yo an kalité kontwibusyon-yo, kalité twavay-yo, épi kwayans-lan èk konfyans-lan yo ni an sa yo désidé fè. 
Sé pou wézon sala nou ka pwépawé pou wisivwè Sent Lisyen ki kay sòti toupatou an jwiyé lanné-sala si Dyé vlé, pou sélébwé pèp Sent Lisi : ni sa ki ka wété isi, osi byen kon sa ki wézidan lòt péyi.
Tout Sent Lisyen sé yonn. Sé konmisyon-sala nou vlé voyé bay tout jan péyi-a. 
Nou ka plédé Sent Lisyen pou wéfléchi asou mannyè ayèl-nou té ka viv an konminoté, épi nou ka ankouwajé yo pwan menm chimen-sala pou viv an linyon èk lanmitye épi yonnalòt. 
Kon Chantwèl-la di :“Si yonn tonbé, yonnalòt sipòté lòt”. 
Sé konsèy-sala ki kay asisté nou détwi sé mennas-la ki ka jennen pwogwé péyi-a. 
Bwa péyi-nou-an pé pliyé, mé sé pa pou nou kité’y kasé, paski nou tout sé yonn.